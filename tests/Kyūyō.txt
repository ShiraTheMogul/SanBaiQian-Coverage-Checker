目錄
國初
天孫氏
始生五穀，以教耕種飲食。且製造巾裳屋廬。
始分國為三區，且建城都畫野分郡，以置按司。
諸神出現護衛國祚。
徃古俗習與今大異。
隋煬帝屢遣使招撫，不從。
汎與諸國相通以致貿易。
利勇弑君篡位。
舜天王
國人始結欹髻。
始宏國城規模。
附
首里內金城邑鬼人。
舜馬順熙王
義本王
十一年，以饑疫並行讓位英祖。
英祖王
二年，始正經界。
始築墳墓。
附
一僧禪鑑至國，創建極樂寺。
五年，久米、慶良間、伊比屋等島皆始入貢。
七年，大島等處皆始入貢。
三十二年，元世祖改琉球曰瑠求。
三十七年，元成宗遣使來侵我國，不降。
大成王
英慈王
玉城王
西威王
察度王
二十三年，明太祖遣使招撫，始以納款通中國。
太祖改瑠求曰琉球。
二十六年，太祖命附祭琉球山川于福建。
二十七年，太祖遣刑部尚書李浩至國，市馬及硫磺。
二十八年，遣弟泰期等表賀元旦。
三十三年，欽差尚佩監等護送貢使至國。
三十四年，太祖賜中山王鍍金銀一及幣帛
山南王遣使奉表入貢。
山北王遣使以謝洪恩。
太祖遣梁民、路謙賫詔至國，諭知三山。
三十五年，僧賴重法印入滅。
三十六年，太祖賜海船鍍金銀印于三山。
三十七年，遣亞蘭匏等貢馬及硫磺。
三十八年，遣亞蘭匏等進皇太子箋，獻馬。
三十九年，太祖所獲元主次子地𪜰奴發流我國。
王遣甚橫結致等表賀天壽聖節。
四十一年，宮古、八重山始來朝入貢。
世子武寧亦貢方物。
四十三年，中山及山南王各遣王子弟入監。
太祖賜閩人三十六姓。
建造高樓以備遊觀。
四十五年，王遣使請奏以定王相。
附
宮古與那霸勢頭豐見親始以納款中山。
本部郡徤堅大親給馬中華人，以蒙招撫。
本國始製蕉布。
元旦，石奉行蒔米于禁城。
龙舟竞渡说
元旦、冬至城内吹鼓
武寧王
三年，明太祖賜王冠帶並臣冠服。
四年，太祖崩，皇太孫允炆嗣立，改元建文。
八年，明成祖登極，改元永樂。
山北王乞賜衣冠。
九年，冊封使時中賫詔至國。
附
始建天使館及迎恩亭。
暹羅船至國。
附
始建親見世御物城。
山南王汪應祖亦受封于朝。
十五年，進閹者數人于明成祖，不受。
佐敷按司巴志起義兵討王罪。
國初
天地未分之初，混混沌沌，無有陰陽清濁之辨。既而大極生両儀，両儀生四象；四象變化，庶類繁顆。由是天地始爲天地，人物始爲人物。時我琉球，闢在福州正東偏南三里許，而分野與楊州呉越同屬女牛。星紀之次，倶在丑宮。〈福建：北極出地二十六度三分。偏度：去北極中線偏東四十六度三十分。琉球：北極出地二十六度二分三釐，偏度：去北極中線偏東五十四度。則琉球與福州東西相去八度三十分。推算徑直，海面一千七百里〉

盖我國開闢之初，海浪氾濫，不足居處。時有一男一女生于大荒際。男名志仁禮久，女名阿摩彌姑。運土石，植草木，用防海浪，而嶽森始矣。嶽森既成，人物繁顆。然當時之俗，穴居野處。與物相友，無有价傷之心。歴年既久，人民機智，物始爲敵。於時復有一人，首出分郡類、定民居者，叫稱天帝子。天帝子生三男二女。長男爲天孫氏，國君始也；二男爲按司始；〈按司，即如中朝諸侯之類〉三男爲百姓始；長女爲君君之始；〈君者，婦女掌神職者之稱也。君君者，令貴族婦女數十人，各掌神職，故合稱之曰君君。康煕之初，議減其數，而今有數職存焉。〉次女爲祝祝之始。〈祝者，亦掌神職者之稱也。祝祝者，諸郡諸村，各有婦女掌神職者，故合稱之曰祝祝。至今尚存。〉而倫道始矣。

天孫氏
附紀：天孫氏乃天帝子，始為國君，稱天孫氏。既而交讓相傳，凢二十五紀，起乙丑，盡丙午，歴一萬七千八百有二年，皆天孫氏之裔孫也。盖已天孫氏之初，澹泊無為，民俗淳樸，而書契未興，望月虧盈以紀時節候，草榮枯以定年歲。繼治已久，湮名氏不傳。故代事合而記焉。

始生五穀，以教耕種飲食。且製造巾裳屋廬。天孫氏繼治之間，教民烹飪，而民利之；教民巢居，而民安之。而未知稼穡，逐捕禽獸以爲食，拾收菓實以爲飯。歴年亦久。麥、粟、黍天然生于久高島；稻苗生于知念、玉城。始教民耕種，而農事興矣。〈麥春熟，稻夏熟。是故舊制：國君毎年二月幸久高島，四月幸知念、玉城，親自致祭，以報皇天后土成物之徳也。康煕十二年癸丑，以道遠海阻之故，始改舊制，遣使代祭。著爲定規〉繇是規模始興，民俗丕變。昔之皮草蔽體者，今始有巾裳；昔之巣居穴處者，今始有屋廬。亦暴海水爲鹽，木汁爲酢，釀米麪爲酒，其味甚薄。而民習駸駸乎，非復前日之俗矣。

始分國為三邑，且建城都，畫野分郡，以置按司。始相厥山川，分為三區：一曰中頭，即中山也；一曰國頭，即山北也；一曰島尻，即山南也。且建城都于中山，名曰首里；次後畫野分郡，〈俗呼郡曰間切。〉毎郡置按司，奉事于首里，而上下安矣。

諸神出現護衛國祚。當時風俗淳樸，民習端愨。有神出見，而詫遊者，國人呼之曰「君真物」。夫諸神詫遊，必係婦女，故國人亦尊之曰：「女君」。神以婦人不二夫者爲尸降。則數著靈異，國有不良。神輒告王，指其人擒之，故國人竦然畏憚，不敢侮侵。其神不一，名亦不同。烏富津加久羅神者，天神也。〈此神所掌之職，今難考焉。〉儀來河内キライカナイ[1]神者，海神也。〈此神所掌之職。今難考焉。〉君手摩キミテスリ[1]神者，天神也。〈此神乃國君登位承統。即一代一次出見，祝國君萬歳之壽。二七日詫遊，至今相傳。御唄者，乃其時之詫宣也。〉新懸神者，海神也。〈此神五年一次，或七年一次出見。凡人心 志誠篤者之家，此神親自來格，祝壽延年；邪詭者之家，必不來格。亦人之行不善者，此神宣言，加刑罰。此亦二七日之詫遊也。〉荒神者，海神也。〈此神三十年一次，或五十年一次。當世道衰微，不仁亂逆之徒，恣心衡行之時，神即出見，加刑罰。是懲悪勸善之神也。二七日詫遊，必于奥出見。故俗云奥之公事（ワウノミヲヤタイリ）[1]。〉浦廵ウラマクリ[1]神者，天神也。〈此神亦國君一代一次出見。徧巡國土，而護衞國祚之神也。〉與那原公事ミラヤタイリ[1]者，兼陰陽之神也。〈此神于聞得大君初詫之時作詫遊，亦二七日詫遊也。于與那原出見，故俗云與那原公事〉月公事者，天神也。〈此神毎月一次出見，護衛國祚。祝國君萬歳之壽。一日詫遊也。〉河内君真物カナイノキミマミン[1]者，海神也。〈此神春三月、夏六月、秋九月、冬十二月，一年四次出見。是亦護衞國運之神也。毎季七日詫遊，故俗曰七之公事。〉五穀神者，護衛五穀之神也。〈節節出見。〉當時之人，心志朴實，信之極深。遺老傳有云：「徃昔之世，人心篤實，神常爲之護衞，有感必應。間有海寇來侵，則神輒化其米爲沙，其水爲鹹，或使寇賊爲盲唖。忽然颶風遽起，舟皆沈覆崩裂。至後世，人心機巧，臨祭懈怠。故護衞之神不復常見云爾。」〈詫遊之俗傳，至豐王世尚有存焉。〉

徃昔之俗習與今大異。男女皆以白紵纒髪，從頂後盤繞至額。男人用鳥羽爲冠，裝以珠貝，飾以赤毛，形製不同；婦人以墨黥手爲文，以羅紋白布爲帽，其形正方。皆織樹皮并雜色紵及雜毛以爲衣，製裁不一。綴毛垂螺爲飾，雜色相間。下垂小貝，其聲如珮。綴鐺施釧，懸珠于頸。又織藤爲笠，飾以毛羽。獵漁者之家，必安獸頭於門户上。俗事山海之神，祭以酒肴；或累石繋幡，以爲神主。嫁娶以酒肴、珠貝爲聘。或男女相悦，便爲匹偶。婦人産後，以火自炙，令汗出，數日便平復。凡有宴會，止以一盞，輪流飲之，共飲頗醉。一人唱，衆皆和，音頗哀怨。或令女子搖手而舞。偶得異味，先進尊者，而後少者食之。其病死者氣將絶，擧至庭，氣絶，則親族哭泣相弔。後浴其屍，去腐収骨，以布纒之，裹以葦席，親土而殯，上不起墳。子爲父者，數月不食肉。國無賦斂，有事則均税。厥田良沃，先以火燒，而引水灌之。其農器以石爲刄，長尺餘，濶數寸而墾之。土宜稻、粱、禾、黍、麻、豆、赤豆、胡豆、黒豆等，尤多猪鷄。王所居之舍彫刻禽獸。所乘之簥，制爲獸形，令左右輿之而行；按司所乘，亦爲獸形，其制稍異。君臣上下之節，拜伏之禮，有之如亡。俗無文字。國人好攻戰，人皆驍健。郡有按司，村有酋長，皆以善戰者爲之，而理民間之事。兵器有刀矟、弓箭、劍鈹之屬。國貧少鐵，刄皆薄小，多以骨角輔之。〈我國不産鑌鐵之屬，何以得有兵器耶？疑是當時有與他國相通者也歟？〉編紵爲甲，或用皮爲之。間有亂逆者爲悪，則率兵殺之。或將所殺人祭其神；或懸髑髏於樹上，以箭射之。其甚者，共聚而食之。仍以髑髏奏功于王。王則計功賜冠。其功多者，使爲隊師。又用刑無律准，皆臨事科決。其獄訟，亦皆斷于酋長。不伏，則上請于王，王令群臣共議定之。獄無枷鏁，唯用繩縛。輕罪，用杖；決死刑，則鐵錐，大如箸，長尺餘，鑽其頂而殺之。其俗習大概如此。

隋煬帝屢遣使招撫，不從。隨大業元年乙丑，海師何蠻，毎春秋二時，天清風靜，東望，依稀似有烟霧之氣，亦不知幾千里。三年丁卯，煬帝令羽騎尉朱寛入海訪求異俗。海師何蠻言之。遂與蠻倶抵本國。遙觀地界，於波濤間蟠旋蜿延，其形若虬浮水中，名曰「流虬」。〈嗣後改名「流求」。故唐宋之吏，皆曰「流求」。〉言不相通，掠一人而返。明年，帝令朱寛復至撫之，不從。寛取我布甲等物而還。帝復遣武賁郎將陳稜、朝請大夫張鎮州等率兵至國，其軍甚衆。時稜將南方諸國人從軍，其軍中有崑崙人，頗解我語。稜令其軍人慰諭之。國人拒逆不從，終爲逆戰。我軍敗走。稜大驅軍兵進，至城都，頻戰，又敗。稜焚我宮室，擄男女千餘人，載軍實而返。自爾隋遂絶，不復遣來。

汎與諸國相通，以致貿易。隋氏既亡，歴唐至宋，未嘗入貢中華。惟能本國船隻徃來諸國兌換貿易，以備國用耳。此時有航船徃來者，必奉憲令，而後過海洋也。至于後厥，皆因兵乱而私竊過海者甚衆。故宋史流求傳云：「淳熙年間，流求常率數百軍猝至泉州之水澳頭等村，肆行殺掠爾。」由是考之，天孫氏裔流之未通于諸國者鮮矣，深可惜也哉！

利勇弑君篡位。南宋淳熙年間，天孫氏二十五紀之裔孫德微政衰，武威不振。則四方按司各拠其土，築城聚兵以爭權。時有一權臣利勇者，深受君恩，弱年仕近侍官，壯年專掌國政。從己者賞之，逆己者罪之，權威尤盛，國人畏之如虎。一日入內殿，乘隙弑君自立，稱國君。由是四方騷動，兵亂大興，盜賊蜂起，按司酋長各據兵權，爭雄不息。舉國生民塗炭既極。

舜天王
神號尊敦。

附紀：舜天王之父為朝公，生得身長七尺，眼如秋星，武勇出衆，最善射。乃日本人皇五十六世清和天皇後胤六條判官為義公第八之子也。宋紹興二十六年丙子〈和朝保元元年〉，日本神武天皇七十四世烏羽院與太子崇徳院失和構怨，各招兵戰。時爲朝公住于鎭西，投崇徳院，以助其戰，寡不勝衆，大敗被擒。諸將受誅，公見流于伊豆大島。宋乾道元年乙酉，公駕舟以遊，暴風遽起。舟人驚恐。公仰天曰：「運命在天，余何憂焉！」不數日，飄至一處海岸，因名其地曰運天。即今山北運天江，乃公之所飄至也。公上岸，徧行國中而遊。國人見其武勇，尊之慕之。公通于大里按司妹，而生一男。居處日久，故郷之念自難禁，要攜妻子還。乃至牧港，開舟走得數里，颶風驟起，漂囘牧港。閲數月，擇吉開洋。未數里，颶風如前。舟人皆曰：「予聞：『男女同舟，爲龍神所崇。』請留夫人，以全性命。」公不得已，乃謂夫人曰：「吾與汝，情締鴛鴦，堅矢金石。奈天違人意，不能倶還。乞汝用心養育吾兒。長成之後，必可有大爲。」言畢，各涙如雨。遂與妻子相別，開舟而還。夫人攜兒前至浦添而居焉。兒名尊敦。荏苒間，尊敦稍长，居動異常，器量出衆。宋淳煕七年庚子，尊敦年十五歳，才徳兼備。國人尊之，推爲浦添按司。境内大治。正會天孫氏二十五紀之裔，權臣利勇專權，遂自弑君篡位。時尊敦歳二十二，英雄無此，倡義起兵，四方應之如響。尊敦領義兵來，圍城問罪。利勇怒曰：「先君無徳，予奉天命，立爲國君。汝乃孤窮匹夫，豈可敢妄動兵耶！」尊敦大怒曰：「汝自幼沖，深沐國恩，義宜致忠。豈有逆天簒位之理耶！吾今倡義誅賊，以謝天人之怨！」言畢，激勵軍兵，一齊攻城。利勇領兵拒戰，矢石如雨。尊敦奮勇攻破城門，諸軍乘勢，殺入闕庭。利勇無力可施，遂殺妻子，自刎而死。國人大喜，皆推戴尊敦以就大位。

即位元年〈宋淳熙十四年丁未〉

附：本國用夏正，自舜天王而然也歟。故世譜云：舜天王乾道二年丙戌降誕，淳熙十四年丁未即位。俗說徃右，以建未用為正。盖穀能養人，此月舊穀已遂，新穀和登，由是本國以六月為正月云爾。由是考之，本國用夏正自此而始，已無疑矣。

國人始結欹髻。王右鬢上有瘤如角，常結欹髻于右邊以掩其瘤。及就王位，國人皆法之，皆結欹髻。

始宏國城規模。太古之世，天孫氏首出為君，始定城都于中山，創建國殿，肇開王化，統蒞萬民。自是之後為君王者皆居此城。然而規模窄隘，制度未備。至于舜天王，覃敷善政，撫綏遐邇，宏其規模，壯觀頗新。

附：遺老傳記：首里內金城邑有一兄一妹〈兄名不傳。妹有一女名叫於太，故稱於太阿母。〉同住一宅〈其宅于今封為小嶽。〉次後，兄遷居大里郡北洞中，時時殺人吃肉，村中人叫大里鬼。妹偶往問候，不在家，但見竈上釜中煮人肉。妹驚走，中途遇兄。兄曰：「汝何急歸？我有美肉，要使汝吃。」妹曰：「家有要事。」兄強畱之，妹無詞可辭，同到家。忽設奇謀，密摂懐內孩女之腿，使他大哭。兄問之，妹曰：「此孩要下便，請暫到窓外下便。」兄曰：「家裏下便亦何妨？」妹曰：「家裏下便，非禮。」堅請外出。兄即以小繩縛妹手，令行茅廝。妹將小繩掛樹枝上，遂為逃去。兄疑妹回遲，出而視之，果然不在。趕到北嶺，大叫等我。妹如猛虎跑来一般匍匐而去。因叫其地曰等川，又叫其嶺曰生死坂。厥後，兄問候妹，来首里。妹遽為一計，請兄坐岸上。即作鉄餅七顆〈糯米為餅，內裝鉄丸。〉、蒜七根，且米餅七顆、蒜七根。給兄鉄餅並蒜。鬼人要吃而不能。時妹開前裙，箕居兄前。兄怪問之。妹曰：「吾身有二口，下口能喰鬼，上口能喰餅與蒜。」兄大驚，慌忙跌落後岸而死。由是每年十二月，必擇吉，國人皆作餅吃之，以傚其避鬼災之賀云爾。〈鬼餅節自此而始。〉但首里內金城邑，素有每年十二月內六次作鬼餅，獻神以吃之。而今十二月初，庚日一次，又庚日一次，共計二次，松川地頭必出與那霸堂之田米二斗五升，以與根神人。根神人即作鬼餅，供祭小嶽。其田係乎松川里主地。

舜馬順熙王
神號其益美。

即位元年〈宋嘉熙二年戊戌〉

義本王
神號不傳。

即位元年〈宋淳祐元年己酉〉

十一年，王以饑疫並行，讓位英祖。王就位之後，饑饉頻加，疫癘大作，人民半失。義本大驚，召群臣曰：「先君之世，國豐民安。今予無徳，饑疫并行，是天之所棄也。予要讓位于有徳而退。卿等爲我擧之。」群臣僉曰：「恵祖世主之嫡子，名英祖，生有瑞徴，聖徳大著。國人尊之。」義本大喜，召英祖，摂國事，果然疫止年豐。摂政七年，人心皆歸之。宋寶祐七年己未，義本年五十四，在位十一年。諭英祖曰：「予爲天所棄，致民半失。今汝秉政，年豐民泰，乃天之所眷也。宜承大統，為民父母。」英祖固辭。群臣皆勸之。義本遂讓位于英祖而隱。其隱處今無可考。

英祖王
神號：英祖日子。

惠祖世主乃天孫氏後裔也。當時惠祖為伊祖按司，行善積德，之後全無生育。至晚年，其妻夢日輪飛來，入于懷中。既而喜酸悪飯。惠祖料是前夢有徴。月既滿足，臨蓐之日，見祥光異彩，從屋中直透雲端，并異香滿屋。早已生，得一男子。惠祖滿心喜悦，愛之惜之如異寶。一般當時之人，以爲天日之子。英祖生而聖明，親賢崇道，其徳大著，歳二十五。會義本之世，饑疫並行，民不勝憂，國勢將危。英祖奉命登摂國政，饑疫倶止，人心始安。摂政七年，國人仰之如父母，卒受義本禪爲君。

即位元年〈南宋景定元年庚申〉

二年，始正經界。天孫氏之世無有賦稅，伹有國一事。以索廻人頭，定為一尺；以束稻米名之曰一束。以貢稻米一束于朝廷，至于後年，國中男女每年皆貢稻米一束于王。今番王徧廵田野，始正經界，均井地，而使民盡力于田畝。然後穀祿豐登，百度悉舉，而國大治矣。

始築墳墓。始築墳墓于浦添，名其山曰極樂山。

附：咸淳年間，一僧名禪鑑，不知何處人，駕舟飄至那霸。王命輔臣搆精舍于浦添城之西，名極樂寺，令禪鑑禪師居焉。是我國佛僧之始也。〈歴年久遠，既荒壞，今無存焉。〉

五年，久米、慶良間、伊比屋等島皆始入貢。

七年，大島等處皆始來朝入貢。王曰：「隔海殊地，素非吾政令所及，何爲來貢耶？」對曰：「近我海島，無烈風猛雨之患，五穀饒熟。是必王國之善政感于天地故也。是以來貢。」王悦受其貢，而厚賞送歸。次後毎年入貢。東北諸島入貢之後，王命輔臣建公舘于泊村。令置官吏，治諸島之事。即今泊御殿是也。 又建公倉于泊御殿之北，令收貯諸島貢物。即今天久山聖現寺是也。但公舘公倉，何年建之，并何代以公倉爲寺院，倶年代難考。故附紀焉。

二十二年，元世祖改流求曰瑠求。

二十七年，元成宗遣使來侵我國，不降。福建省平章政事高興上言：「瑠求未從，宜發兵襲之。」成宗遣省都鎮撫張浩等率軍抵國。時我國臣民深沐王化，皆有委身愛國之心。見元兵來侵，國人合力，拒戰不降。張浩無計可施，卒擄一百三十人而返。

大成王
神號不傳。

即位元年〈元大德四年庚子〉

英慈王
神號不傳。

即位元年〈元至大二年己酉〉

玉城王
〈大德十年丙午始領玉城，稱玉城王子。後踐祚，故國人稱玉城王。〉

神號不傳。

即位元年〈元延祐元年甲寅〉

附：王貪酒色，好𤝗獵，怠于政務，而不行朝覲之禮。由是諸按司不朝，百姓胥怨。延祐年間，國分爲三：大里按司自稱山南王，而兼城、真壁、喜屋武、摩文仁、東風平、豐見城、具志頭、玉城、知念、佐敷、東大里等處，皆從山南焉。今歸仁按司自稱山北王，而羽地、名護、國頭、金武及伊江、伊平屋等處，皆從山北焉。中山惟有那覇、泊村、真和志、南風原、西原、浦添、北谷、中城、越來、讀谷山、勝連、具志川耳。三山争衡，攻戰不息。海島亦絶貢不朝，而中山愈衰焉。

西威王
神號不傳。

即位元年〈元至元三年丁丑〉

附：王幼沖踐祚，〈時年十歳〉王母專權，牝鷄亂政。賢者退隱，小人争進。時察度爲浦添按司，才徳大著，諸按司皆服。至王薨，國人廢其世子，奉浦添按司察度爲君。

察度王
神號：大真物。[2]

附紀：奧間大親，不知為何人後裔也。常以農為業，家貧不能娶。一日耕田歸。至森川〈泉名〉洗手足，見一婦女臨泉沐浴，容色絶倫。大親意想：「吾村野中，未嘗見此婦，恐是從都中來耶？亦何獨身在此沐浴也？」暗暗歩進，從樹蔭見之。其衣懸於枝上，亦非常人之衣。大親愈疑。竊取其衣，藏於荒草內，故意走到其處。婦女驚慌著裳，仍欲穿衣，則衣沒有。婦女掩面而哭。大親問曰：「夫人自何來也？」婦女直告之曰：「妾乃天女也。下界沐浴，今已飛衣被盜，不能上天。乞為代尋。」大親心悅，騙之曰：「夫人暫坐我屋。我往代尋。」天女喜，倶至草屋。大親就把其衣，深藏于倉內。日去月來，歴十餘年，生一女一男。其女子稍長，知其藏衣處。一日攜弟而游，且歌曰：「母之飛衣，在六桂倉；母之舞衣，在八柱倉。」母聞大悅，窺夫亡。登倉視之，果藏于櫃中，以稻草蔽之。即著飛衣而上天。大親及女兒，皆各舉面仰天，放聲慟哭。天女亦留戀難舍，再三飛上飛下，終乘清風而飛去。其男子即察度也。察度長大，先是好漁獵，不務農事。或遊四方，不從父教。大親甚憂。時乃勝連按司，有一女子，才美兼備。貴族名卿之家媒求者極多。父母許之，而女子不從。察度聞之，前至勝連，請見按司。門上人笑曰：「爾何人耶？豈非乞丐者乎？」察度曰：「我特來，欲求一事。」守門人報于按司。按司異之，令召見之。察度直趨大庭，言曰：「吾聞貴女未許嫁，今吾特來相求。」按司及侍士皆掩口笑，以為狂癲。時女子從縫隙視之，見其人，恍然若戴君主之蓋。而徳器儼然，更非常人氣象。女子向父曰：「此人足配。」按司怒曰：「前不許名卿貴族之求人。與賎夫，豈非見笑於世耶！」女子曰：「視此人容貌衣服，雖類乎鄙賎，實非常人，後來必有大福。」按司平日信服女子才智，不敢強矯，乃謂女子曰：「汝意既如此，吾卜筮以決吉凶。」即日卜，果有王妃之兆。按司大喜，因而許之，謂察度曰：「汝擇吉迎之。」察度喜，擇吉親迎。按司恤其貧苦，裝途資賄甚盛。察度不悅，謂妻曰：「汝生富驕，習美飾；而吾實貧賎，不敢當禮。」妻曰：「惟命是從。」乃悉歸侍御服飾，即隨察度，共至草庵。只見垣牖傾圯，風透雨濕，不堪清貧；其家焼柴之器，縱橫尺餘，上堆灰炭，四圍潅松油。仔細見之，乃黃金也。妻怪之曰：「此物從何來？亦何為焼柴之器耶？」察度曰：「吾田園堆滿者，皆斯物也。」倶與行視，果堆滿者皆金銀也。夫妻大悅，拾收藏之，就其地，建造樓閣，名曰金宮。即今大謝那村，所謂金宮社是也。當時牧港無橋。南北之人，自金宮前而徃還。察度視之，饑者與食，寒者與衣。又有日本商船，多帶鐵塊，至牧港發賣。察度盡買収之，耕者與鐵，使造農噐。百姓仰之如父母，推為浦添按司。境內大治，遠近皆慕。時西威王薨，世子五歳。大臣或欲輔立，國人僉曰：「觀先君之政，殘仁賊義，暴虐無道。臣民敢怨而不敢言。今更立幼沖世子，則向何圖治乎？浦添按司，仁人也，誠足為民父母。」遂廢世子，推戴浦添按司察度為君。

即位元年〈元至正十年庚寅〉

二十三年，明太祖遣使招撫，王始投誠納款以通中國。太祖遣行人楊載賫詔至國，招撫國王。王受其詔，即遣弟泰期奉表稱臣，貢方物。太祖賜王大統暦及金織文綺紗羅各五疋，賜泰期衣幣有差。由是琉球始通中國，以開人文維新之基。

太祖改瑠求字曰琉球。

二十六年，太祖命附祭琉球山川于福建。

二十七年，太祖遣刑部侍郎李浩至國，市馬及硫磺。此時國俗市易不貴紈綺，惟磁噐、鐵釜是尚，李浩歸而言之。次後市易，多用是物。

二十八年，遣弟泰期等表賀元旦。

三十三年，太祖命尚佩監、奉御路謙護送貢使泰期等至國。

三十四年，太祖賜中山王鍍金銀印及幣帛。

山南王遣使奉表入貢。

山北王遣使以謝洪恩。

太祖遣梁民、路謙賚詔至國，諭知三山。琉球國自玉城王自分為三，而三王互爭，廢棄農業，傷殘人命，竟不相息焉。而中山王遣亞蘭匏登表賀元旦，山南王承察度始遣師惹等奉表入貢。〈山南入貢自此而始。〉由是太祖賜中山王察度鍍金銀印一、幣帛七十二疋，且賜山南王承察度幣帛七十二疋。且遣中使梁民及路謙賚敕至國，即詔一道，賜中山王；又詔一道，賜山南、山北二王，令三王息兵戰、養人生。中山王察度、山南王承察度、山北王怕尼芝各受其詔，罷戰息兵，亦皆遣使謝恩。太祖賜三王衣幣。〈山北入貢自此而始。〉

三十五年，僧賴重法印入滅。日本僧賴重法印，護國寺開山住持也。何年至國以建寺于波上山，今不可考。然洪武十七年賴重入滅，則元明之際其至國也無疑焉。

三十六年，太祖賜海船一于三山王，且賜山南、山北二王鍍金銀印各一。王遣使表賀元旦，且貢方物。太祖賜王海船一隻，而山南王、山北王各遣使入貢。太祖賜山南王海船一隻，又補給山南、山北二王駝紐鍍金銀印各一。

三十七年，遣亞蘭匏等貢馬及硫磺。王遣亞蘭匏等貢馬一百二十疋、硫磺一萬二千斤。太祖賜宴及鈔。〈此時與常貢不同，疑是別有縁由而進之。今不可考。〉

三十八年，遣亞蘭匏等進皇太子箋、獻馬。

三十九年，太祖以所獲元主次子地𪜰奴發流于我國。

王遺甚橫結致等表賀聖節。

四十一年，宮古、八重山始来朝入貢。 中山前遣使入京，其使臣被風飄至彼島。時乃二島之人，見琉球行事大之禮，各率管屬之島，稱臣納貢。由是中山始強。

世子武寧亦貢方物。王遣使表賀元旦、貢方物。亦世子武寧貢馬五匹、硫磺二千斤、胡椒二百斤、蘇木三百斤。

四十三年，中山及山南王各遣王子弟入監。王及世子武寧遣使貢馬，並遣從子日孜毎、闊八馬，寨官子仁悦慈三人，入監讀書。〈國人入監肄業，自此而始。〉山南王承察度遣從子三五郎尾及寨官子實他盧尾、賀段志等三人入監讀書。

太祖賜閩人三十六姓。王遣使入貢時，附疏言：通事程復、葉希尹二人，以寨官兼通事徃來進貢，服勞居多。乞賜職加冠帶，使本國臣民有所仰止，以變番俗。太祖從之，更賜閩人三十六姓。始節音樂，制禮法，改變番俗，而致文教同風之盛。太祖稱為禮義之邦。〈程復、葉希尹，不知何時至國受仕也。以今考之，疑是入貢之初太祖遣之。故程復告老致仕，王具疏言之。又曰：三十六姓，或老而返國，或留而無嗣。今僅存者，惟有蔡、鄙、林、梁、金五家耳。〉

建造高樓，以備遊觀。中山先已漸衰。自宮古、八重山臣服以後，國勢始強。由是王稍驕奢，建造數丈高樓，以備遊觀。一日登樓，戲言曰：「予居此樓，誰敢加害？」當夜，蛇咬王左手，其患處腫爛，而手終斷。法司奏曰：「王手如此，何以行禮？願進臣手。」奏畢，割其手獻之。召醫續療。是故察度左手色黒多毛，與全體異。〈察度壽影，傳在于末吉萬壽寺。萬暦三十八年庚戌九月二十二日，因寺失火，而燒滅矣。〉

四十五年，王遣使請奏，以定王相。王遣亞蘭匏等奏乞王位冠帶。時具疏言：亞蘭匏掌國重事，乞升授品秩，給賜冠帶；又乞以通事葉希尹等二人充千戸。太祖皆從其請，並命禮部圖冠帶之制示之。俾亞蘭匏稱王相，而秩同中山王府長史。〈本國專掌國政者稱王相，自茲而始。〉

附：大明洪武年間，有宮古主與那霸勢頭豐見親者，童名真佐久。此時本島兵乱大發，防戰弑奪，干戈不息，爭雄恃勇，自為島主。於是乎勢頭豐見親深念騷動兵乱、民𨺻塗炭，要來享聖國沐浴德政，𣶬游仁風，以安人民。一日，徃白川濱聚會，群黎遨遊之間，密作船貌於沙上，恭備祭品，以乞示知聖國之所在之處。夜闌更深，將近五更，衆星燦瑯，啓明焜熀，東溟之內，忽有海國形影，高出波而巍峩瑩然。豐見親稽首拜禮以謝洪恩。即擇吉辰，修造船隻，邊廵神嶽，焚香許願，揚帆泛海，遙指東北而去，直至中山而進至王城。丹庭枝樹，枝葉蒼青，皆向國殿，猶慕德化。豐見親感之於心，歸島之後，招會群臣，相與商量，投誠中山。且八重山宇武登嶽之神與宮古山平屋地神素是兄弟也，而徃來聘問。由是其二神相共確議，每年納款輸誠。

本部郡徤堅村有徤堅大親者，其為人也賦性老實，言語謹慎，其愛鄉人如己子弟。故鄉人親之恰如父兄。一日偶有勾當，來客那霸北。時久米島堂之大親亦在那霸，偶然于路上與徤堅大親邂逅，相會各話，情意浹洽，固結如膠漆。荏苒之間已閱月餘，堂之大親事畢，將以返棹。徤堅大親不忍别離，慨然跳入他舟，同到久米山，日夜敘情相話。此時中華船隻陡遭暴風，飄至久米山濱舟，已損壞。徤堅大親謂堂之大親曰：「吾視此地，山畀林少，不能造舟。吾鄉材木甚多，早使中華之人附搭此舟到于吾鄉，修造船隻，可以攜囬也。」遂帶中華人到于徤堅，入山伐木，令匠造舟給與中華之人。時近處穀菜盡為馬所盡食，徤堅大親見之，意想：「吾村中無放馬之人，何故如此耶？必也瀨底邑人特放牛馬，吃盡穀菜。」頻責其邑。邑人不敢，甘受其罪。因此潛步其地，伏身窺之，終不得其跡。只見海邊有半痕馬蹄。徤堅大親見之，愈驚愈怪。乃結廬舍于海濱，候他出時。果然一馬從海中出來，跳一舞，來至田園，將吃穀菜。徤堅大親急徃其處，用心相計，要以挽住，跳舞四野，不能持執。大親怒甚，起，即催邑人做草繩，挽得那馬。仔細視之，渾身純黑，並無半點雜毛，咆𠿑哮嘶，有騰空入海之狀，故帶囬畜之于家。及中華人將歸時，倏看那馬深要懇求。大親不得已，牽來馬，送與于他。中華人得之大喜回。時中華大乱，皆要良馬。飄流之人即獻之陛下。陛下覽之曰：「朕于中華，未嘗見如此之良馬也。以其所產之物視之，想必為善國也。」後果皇帝勅諭琉球國王，招撫納款，竟賜幣錦石碑。大親細述那馬顛末，建于徤堅濱。至于是年，海水湧騰𣲆濫村邑，竟捲其石碑，湮入海中。由是今叫徤堅港曰唐泊，亦喂馬地，今猶存。

窃按世鑑云：洪武年間，中山王察度、北山王帕尼芝、南山王承察度三王，俱遣使進貢物。內有生熟夏布云爾。由是考之，本國未通中華之前，必有蕉布以為人衣。而暦年久遠，創造之世莫從稽詳。

舊記曰：元日黎明，石奉行率筆帖式並石匠長早進禁城，即遏達理官題奏，而白沙播散于內外丹墀左右，稱之曰禁城米蒔也。窃按：洪武年間，明太祖賜閩人於我王，敷教于國中，制禮作樂此時始。斯禮乎天雨，穀粟之佳瑞，以賀五穀豐登也哉。

舊記曰：昔有久米村、那霸、若狹町、垣花、泉崎、上泊、下泊等爬龍舟數隻，今有那霸、久米村、泊村三隻，自四月二十八日至初二日競渡唐榮前江。初三日浮于西之海，初四日閩人至國，然後始造此舟競渡于江云爾。俗諺曰：昔有長濱大夫者，〈姓氏未傳。〉奉命入閩，赴南京，己傚龍舟。而回來即五月之初，造舟競渡，以祝太平也，而其大夫曾住那霸西村，今呼其地曰長濱。由是每年五月初三日乗龍舟者，必着白帷子，以泛于西海云爾。一説曰：南山王弟汪應祖嘗至南京，入監肄業。時看龍舟競渡于江心，甚慕之。己歸，本國卜地于豐見臨江，築建一城，以為栖居焉，名之曰豐見城。此時汪應祖傚中華製法，創造龍舟。五月之初，浮于那霸江中，以為玩樂。人皆看之，亦製龍舟。至初四日，各邑龍舟必至城下，競渡前江，以備呈覽。至于今世，每年端午前一日，那霸、久米、泊村爬龍舟三隻，必到豐見瀨部前。豐見城祝女恭備祭品，以祈景福。龍舟人等亦登津屋，向豐見瀨以行拜禮，自此而始為云爾。然而歴世久遠，莫從稽詳焉。

自徃古時除夜，自五更，迄卯時，螺赤頭等有三次吹鼓。且元旦、冬至、正月十五日，勢頭官令吹鼓手排安樂噐于庭上。即有評定所里之子二員立甬道左右。既到辰刻，頭鼓。辰半刻，再鼓。巳刻，三鼓，則百官以行朝賀之禮。窃按世譜：洪武年間，閩人抵國，制作禮樂以教于國。從此之後，音樂洋洋乎盈耳哉，不異中國云爾。由是考之，本國音樂自三十六姓而始也，已無疑矣。

武寧王
神號：中之真物。

即位元年〈明洪武二十九年丙子〉

附：山北王珉薨，其子攀安知嗣立，受封于朝，以便遣使入貢。時以中山王察度薨未訃告中華。

三年，明太祖賜王冠帶並臣冠服。前遣亞蘭匏進貢入京，時王奏乞王位冠帶，太祖從其請。至于是年，所請冠帶復以為請。故太祖命以冠帶賜王，並賜臣下冠服。

四年，太祖崩，皇太孫允炆嗣立，改元建文。自明建文元年己卯至于四年壬午，中國兵乱阻隔，不能徃來。

八年，明成祖登極，改元永樂。成祖遣行人邊信、劉元以登極詔諭于王世子。武寧遣使，始以察度已薨訃告中朝，並奉表文貢方物，慶賀登極。

山北王乞賜衣冠。山北王攀安知遣善住姑那奉表文貢方物，並乞賜冠帶衣服。成祖許之。

九年，冊封使時中賫詔至國。成祖遣行人時中賫詔抵國，諭祭察度王賻以布帛，並封武寧為中山王。

附：察度王始通中朝。自爾而後，天使數次來臨。至于武寧，始受冊封之大典，永著為例。以此考之，則天使館，武寧王創建此館以駐冊使，可知矣。伹迎恩亭何代建之，疑是亦有武寧建之也歟？一説曰：嘉靖年間，因冊使陳侃却金，故建迎恩亭以識之。亦曰：天使夏言辭金之所。按：汪公錄云：夏言平生歴官，無奉使琉球事。由之考之，則却金之説，俱不足取也。

暹羅船至國。暹羅國船隻抵國交易，當歸帆時，遭風漂抵福建。布政司請命成祖，諭禮部尚書李至剛曰：「暹羅與琉球通好，自是番邦美事，豈可乗其危而利之？鄉有善人，猶能濟困；況朝廷統御天下哉！舟若壞，為之修理；人乏食，給之米粟。或歸國，或徃琉球候風，便導之去。」

附：本國自唐宋以來，與朝鮮、日本、暹羅、爪哇等國互相通好，徃來貿易。伹世遠籍湮，徃來年月難以悉記。即今那霸親見世者，因與諸國交通貿易，故建公舘于那覇，令置官吏，以掌其事，名其舘曰親見世。又建公倉于那霸江中，以藏貿物，名其倉曰御物城。然何代建之，今難以考，故附紀于此。

山南王汪應祖亦受封于朝。永樂元年，承察度薨，無有嗣男，命汪應祖攝國事。由是從弟汪應祖遣隗谷結致等貢方物，以承察度薨訃告，兼請襲爵，並奏乞如山北王例賜冠服。成祖謂禮部尚書蹇義曰：「國必有統，衆必有屬。既能事大，又能撫衆，且舊王所屬意也。宜從所言，以安遠人。」遂遣使謝恩。其使臣擅詣處州，市磁噐。禮部尚書李至剛言其不法。成祖曰：「遠人知來，利而已。朝廷於遠人，當懷之，不足罪之。」

十五年，進閹者數人于明。成祖不受。中山王遣使進閹者數名。成祖曰：「彼亦人子也，無罪而刑之，朕何忍焉！」命禮部還之。禮部奏曰：「若還之，恐阻遠人歸化之心。請以伹，賜勅止其再進。」成祖曰：「諭之以空言，不若示之以實事。今不遣還，必有繼踵而來者。天地以生物為德，帝王乃可絕人類乎？」卒不受。時山南王、山北王亦各遣使貢方物，表賀元旦。

佐敷按司巴志起義兵討王罪。武寧荒淫無度，用非其人，諫者罪之，諛者悦之。壞覆先君之典刑，國人敢怨而不敢言。時佐敷按司巴志，繼父治民，進賢士，退不肖，有功者必賞，有罪者必罰，威名大振，遠近歸服。是年，巴志歲二十二，見武寧驕奢無度，虐民廢政，卒起義兵來問其罪。武寧慌忙催軍拒禦。奈諸按司閉戶高枕，曾莫救之。勢孤力弱，難以扞禦。悔之無及，出城伏罪。諸按司奉巴志之父思紹為君。

目錄
尚思紹王
二年，明成祖賜祭武寧，並詔思紹嗣王爵。
六年，王請王茂陞國相兼長史事，並程復還鄉。
九年，山南王兄達勃期謀弑汪應祖王。
十年，冊封使陳季芳等齎詔至國，封為山南王。
十一年，遣尚巴志滅山北王攀安知。
明成祖寬使臣不謹之罪，特以遣歸。
尚巴志王
元年
三年，創建下天妃廟。
勅使周彝等賫勅至國。
四年，明仁宗登極，改元洪熙，且冊封使柴山賫勅至國。
王舅模都古等乞賜一舟歸國。
五年，明宣宗登位，改元宣德。
六年，宣宗遣使賜皮弁冠服並買生漆各色磨石。
七年，創建國門，榜曰中山。
八年，王起義兵滅山南王他魯每。
九年，內官柴山、阮某至國，賜王尚姓。柴山創建大安禪寺。
宣宗賜詔，褒嘉琉球一統。
十一年，內官柴山創建千佛靈閣。
十四年，改定貢使從人員數。
十八年，蔡讓被龜鱣救命。
尚忠王
元年
二年，通事沈志良徃爪哇國市胡椒蘇木。
四年，冊封使余汴、劉遜齎勅至國。
尚思達王
元年
四年，冊封使陳傳、萬祥等齎勅至國。
貢使跟伴毆死，西番人抵命。
王叔尚金福。附王舅馬權度進方物于英宗。
尚金福王
元年
二年，國相懷機築長虹堤，以建長壽神社。
三年，冊封使陳謨、董守宏齎勅至國。
附
那霸威部竈。
尚泰久王
元年
三年，冊封使李秉彜、劉儉等齎勅至國。
始鑄天尊廟之鐘。
四年，新鑄天妃二廟及萬壽寺等鐘。
五年，阿摩和利、護佐丸。
夏居數奉旨攻滅阿摩和利。
六年，王命金丸授御物城御鎖側職。
創建萬壽寺。
尚德王
元年
二年，冊封使潘榮、蔡哲等齎詔至國。
五年，明憲宗登極，改元成化。
慶賀使臣在閩始學遊曆。
程鵬封為議大夫。
六年，王親自率軍征討奇界。
王創建大寶殿于天界寺。
吳弘肇妻獻水于王，以蒙褒嘉。
始建泊地頭。
七年，朝鮮王寄送方冊藏經。
九年，王命輔臣鑄巨鐘，懸于相國寺。
尚思紹王
神號：君志真物。〈遺老傳有云：思紹之父名叫鮫川大主，乃葉壁人，移居于作敷間切新里村場天之地。遂娶大城按司之女，生一男一女：其男思紹也，女叫場天祝。思紹長成，移居于苗代村，當時之人稱苗代大親。苗代大親通于佐敷村美里子之女，而生佐敷小按司。小按司即巴志也。又曰：美里大親、平田大親，其兄弟也云爾。然籍湮世遠，虚實難辨。故遵世譜凡例之定規，不敢強記。〉

附紀：思紹為佐敷按司，時會琉球分如鼎足，兵争不息。見其嫡子巴志英明神武，雄才蓋世；誠有治世安民之能。遂令巴志立爲佐敷按司，而自退養老。巴志果起義兵討中山，奉父思紹爲君，自能輔翼父王，發政施仁；有功者賞，有罪者罰。臣民皆悦，中山始安。

即位元年〈明永樂四年丙戌〉

二年，明成祖賜祭武寧，並詔思紹嗣王爵。尚思紹遣使以武寧薨訃告。成祖命禮部賜祭賻，詔思紹嗣王爵，并給皮弁冠服。〈此時成祖不遣使，止賜詔封之。〉

六年，王請王茂陞国相兼長史事，並程復還鄉。王遣使表賀元旦，時具疏言：「長史王茂輔翼有年，請陞王茂爲國相，兼長史事。」又疏言：「長史程復，饒州人，輔臣祖察度四十餘年，勤誠不懈。今年八十有一，請命致仕，還其郷。」成祖悉許之。[1]

九年，山南王兄達勃期謀弑汪應祖王。山南王承察度無嗣，臨終，遺命從弟汪應祖以攝國事。永樂二年，汪應祖受封于朝。其兄達勃期心甚痴之。永樂十二年，謀弑應祖纂位。〈汪應祖在位十一年〉各寨官并諸按司合兵誅達勃期，推應祖之長子他魯毎攝國事。

十年，冊封使陳季芳等齎詔至國，封為山南王。他魯每表請襲封。成祖遣陳季芳等齎捧詔文抵國，封他魯每為山南王，并賜誥命、冠服，及鈔一萬五千錠。

十一年，王遣尚巴志滅山北王攀安知。攀安知自恃武勇，淫虐無道。其臣名平原，本部人，勇力極強。其餘軍士，皆勇剛驍健之人。亦其城池甚係險阻，尤難攻撃。由是驕傲日盛，常有呑中山之意。自受封于朝以來，矜肆益甚。與平原議攻中山，毎日整頓兵馬。時中山王尚思紹，撫民以徳，施政以仁。羽地按司率兵來降，告急曰：「山北王作亂，請先動兵。若遲悞，悔之無及。」言未畢，國頭按司、名護按司亦率兵來投，報説如此。王命世子巴志急整軍馬，往征山北。巴志奉旨，便將浦添按司、越來按司、讀谷山按司、名護按司、羽地按司、國頭按司六路軍馬，分隊先往。隨後官軍大發，前至寒汀那港，擁兵渡江。攀安知原是武勇之人，兼有平原等協力督軍，防備甚密。巴志催兵攻城，城上放箭如雨，不可進攻。浦添按司大叫曰：「忠臣委身于國家，視死如歸。豈可拱手而送日乎！」言畢，奮勇先進。諸軍亦争先攻撃。奈北軍恃固，兼得驍健之兵相助守城。攻戰數日，城不陷。巴志曰：「攀安知淫虐無道，雖有千軍，實非心服。其臣平原，有勇無謀，亦是貪欲之人。以計破之，何難之有！」遂召羽地按司等問其地勢。羽地按司曰：「此城三面皆險阻，難急攻破。而坤方尤係險阻。料是此處必怠于防備。」巴志大喜，令一人辨給者，從坤方處乘夜入城，裏把幣帛，贈平原，并以利害説之，以爲内應。次日，平原告攀安知曰：「久不出戰，敵軍必以我爲怯。請王與臣更番出戰，敵必敗矣。」攀安知從之，命平原守城，自率軍先出。巴志見北軍出城來，急傳令：「從坤方險阻處，分軍攻入。」却催軍兵，從平坦處迎敵。攀安知武藝絶倫，奮勇衝殺，官軍敗走。攀安知趕追間，忽見城中火起沖天。攀安知大驚，急慌返兵入城。平原提刀來迎，大叱曰：「汝既無道，我降于中山。」攀安知大怒，戰不數合，斫爲兩段。始知平原心變作叛，悔之無及。只見官軍争先攻入，如天摧地塌，無力可禦。時城中有一靈石，攀安知常拜爲神石。此日智盡力窮，叱其石曰：「予今死，汝豈獨生！」揮劍劈石，自刎而亡。由是山北復歸中山。〈至今神石尚存，而有十字劈開之跡。劍名「千代金丸」，沈在于重間河。後葉壁人獲之。又：城門外一大石上有王所乘馬蹄之跡。皆山北古蹟也。〉

明成祖寬使臣不謹之罪，特以遣歸。王嘗遣直佳魯，犯法坐誅。成祖勅諭王曰：「比王所遣直佳魯等來京，朕優待之。及還，至福建，乃肆狂悖，擅奪海舶；殺死官軍，毆傷中官，奪其衣物。直佳魯首罪，當寘大辟，已命法司如律。其阿勃馬結制等六十七人，與之同悪，罪亦當死。眷王忠誠，特遣歸，俾王自治。自今遣使，宜戒約之，毋犯朝憲。」

尚巴志王
神號：勢治高真物。

附紀：巴志生得身體極小，長不滿五尺，故俗皆呼佐敷小按司。其幼年嘗遊于與那原，令鐵匠造劍。匠人急造農噐，造劒甚遲。巴志屡徃問求，匠人佯爲造劍之状，巴志還則止。漸漸鍛錬，三年而後成。巴志得此劒，一日駕舟遊。忽然大鰐翻浪躍來，舟幾覆沈。巴志按劒而立，鰐魚畏退，不敢侵。時有異國商船裝載鐵塊，在與那原貿易，皆見其劒而要之。終以滿船所載之鉄買之。巴志得鉄許多，散給百姓，令造農噐，百姓感服。巴志爲人，膽大志高，雄才蓋世。洪武二十五年，歳二十一。父思紹謂巴志曰：「昔玉城王失徳廢政，國分爲三，勢如鼎足。自爾而後，殆及百年，兵戰不息，生民塗炭，未有若此時之甚者也。吾見當時諸按司，雖各據兵柄，皆守戸之犬，不足與有爲也。今之世，惟汝一人可以有爲。汝能代吾爲佐敷按司，拯民於水火中，吾願足矣。」巴志喟然嘆曰：「惟命是從。」即續父爲佐敷按司，調練兵馬。島添大里按司召群臣曰：「今諸按司，皆不足懼。惟佐敷按司之子巴志，英明神武，有擎天之翼。今續父領佐敷，吾甚懼焉。況吾與巴志不睦，如之何則可乎？」言未畢，喊聲大起，巴志早已領兵來攻。大里按司大驚，催兵拒禦。奈巴志希世英雄，兼多勇健之兵，無力可禦，竟爲巴志所滅。巴志得大里等處，威名大振。時乃中山武寧王，壞覆先君之典刑，臣民遁隱。諸按司相謂曰：「巴志得大里，而地與首里甚近。今王失徳，禍不遠矣。」各散隱不朝。巴志謂諸臣曰：「琉球自開闢以來，一王治世。山南、山北，皆假王也。今中山王失徳廢政，何時得平二山，而致一統之治乎？」諸臣皆曰：「武寧王失徳，國勢日衰。山南、山北強暴益甚。由此觀之，武寧王非救民之主，乃傷國之螟蟲也。請先伐中山，以建基業；然後平二山，以安社稷。是萬民之幸，天理之順也。」巴志便領大兵來問其罪。武寧慌忙催軍拒禦。時諸按司閉戸高枕，曾莫之救。武寧悔之無及，出城伏罪。諸按司推巴志爲君。巴志固辭，奉父思紹爲君。自能翼輔父王，興政理治。臣民及諸按司皆服。後滅山北，遂平山南，以致一統之治。

即位元年〈明永樂二十年壬寅〉，次男尚忠監守山北。山北城離首里遠，〈城在今歸仁〉地係險阻，人亦驍徤。恐其山北復恃嶮岨而生變也，故令尚忠監守，以拒變亂。

三年，創建下天妃廟。

附：杜公錄云：天尊廟，昔閩人移居中山者，創建廟祠，為國祈福。以此考之，上天妃廟、龍王殿亦此時建之歟？又曰：龍王殿，旧是建在于三重城，経歴既久，移建于唐榮上天妃廟前矣。

勅使周彝等賫勅至國。春，遣使以尚思紹訃聞于朝。成祖命禮部遣行人周彛等賫勅至國，賜賻以布帛。

四年，仁宗登極，改元洪熙，冊封使柴山賫勅至國。世子巴志遣使表賀成祖萬壽聖節。成祖崩，仁宗登極，時仁宗遣中官柴山賫勅至國，封世子巴志為中山王，仍賜冠帶，襲衣文綺。由是本國始知改元。

王舅模都古等乞賜一舟歸國。王舅模都古、長史鄭義才等隨天使入京謝恩，並進香長陵。時鄭義才具呈言：「海舟経年，被海風壞；臣等附內官柴山舟以得入覲。乞賜一舟歸國，且便朝貢。」宣宗命工部給之。〈窃按吾學編云：「尚巴志王有左長史、右長史，左長史掌國政。」梁氏家譜曰：「天順庚辰，奉皇帝勅命，持陞中山王府長史司。」而歴年久遠，創建此職，莫從稽詳。〉[2]

五年，明宣宗登位，改元宣德。前年，貢使何蒲察度歸言仁宗崩，宣宗登極，改元宣徳。由是，王遣王舅模都古、長史鄭義才、使者實達魯等，隨内官柴山至京，貢方物，謝襲封恩，并進香長陵。〈仁宗陵名。〉

六年，宣宗遣使賜皮弁冠服並買生漆、各色磨石。宣宗遣內官柴山賫勅至國，賜王皮弁冠服、妃綵幣等物。勅曰：「今遣内官柴山，前來賜爾皮弁冠服，并齎銅錢，收買生漆，及各色磨刀石。勅至，爾即領價収買，交付柴山進來。故諭。」

七年，創建國門，榜曰中山。〈舊記曰：中山二字，內官柴山進以為額。〉[2]

八年，起義兵滅山南王他魯每。他魯毎受封于朝，驕心稍動。其後奢侈日加，常拒忠諌，宴遊是好，不務政事。臣民怨之，諸按司不朝。他魯毎發兵問罪，諸按司畏懼，多投中山。他魯毎怒曰：「賊奴與巴志同謀倡亂，不悉誅滅，吾怒不息。」遂傳軍令，聚整兵馬。山南騒動，事聞于中山。巴志曰：「時至矣。」遂自率四方按司，親徃征之。山南百姓，喜躍拜迎。他魯毎益怒，率軍出戰，大敗而走。將入門，時城上放箭，閉門拒禦。他魯毎前後受敵，無力可施，被擄伏誅。由是琉球復歸一統。〈遺老傳云：徃昔之世，球國大旱，鄉里無水，民以為憂焉。一日，人將泛舟出港，求水他處。忽見一犬從山中出來，渾身盡濕。人皆疑之：「今旱魃巴久，田野無水，不知此犬何故盡濕耶？」遂隨其犬所徃，深入山中，果然有水湧出極大，清潔且甘。則犬入水中，忽化為石。人大喜悦，高聲叫人曰：「此地有清水！來汲水，不可別去求水也！」于是求水之人盡來汲水，遂名之曰嘉手志川。從此之後，近村之人盡引此泉，注田為耕，大為民利。元延祐年間，國分為三，勢如鼎足，二山之主自稱為王，敷政施教，撫綏群民，而各遣使納款中朝。南山王傳至四世他魯每，驕傲愈盛，奢侈日加，臣民怒之。此時中山王尚巴志有金彩圍屏，粧飾甚美。他魯毎要之不止。巴志曰：「吾聞大里有泉，名曰嘉手志川。以此換之，如何？」他魯毎喜以換之。中山王自換得其泉，嚴禁其水不與人而汲之，惟從己者與之；不從者，不許用之。南山臣民及按司皆議其事，以相胥怒，暗從中山者不可勝數。於是乎中山王自率四方按司等親徃征之，他魯每被擄伏誅，遂滅山南云爾。〉

九年，內官柴山、阮某至國，賜王尚姓；柴山創建大安禪寺。明宣宗遣正使內官柴山、副使阮某賫勅抵國，賜王尚姓。時柴山損資，建寺于我國，名曰大安禪寺。至于景泰七年丙子，泰久王鑄鐘懸寺。然寺建何地，今不可考。柴山碑記云：「宣徳五年，正使柴山奉命遠造東夷。東夷之地，離閩南數萬餘里。舟行累日，山岸無分。茫茫之際，蛟龍湧萬丈之波，巨鱗漲馮夷之水；風涛上下，捲雪翻藍，險釁不可勝紀。天風一作煙霧，忽蒙潮瀾；渀湃波涛之聲，振於宇宙。三軍心駭，呼佛號天。頃之，忽有神光，大如星斗，高掛危檣之上。耿煥昭明，如有所慰。然後衆心皆喜，相率而言曰：『此乃龍天之庇，神佛之光矣，何以至是哉？是咸頼我公崇佛好善，忠孝仁徳之所致也。』迨夫波涛一息，河漢昭明，則見南北之峯，遠相迎衛。迅風順渡，不崇朝而抵岸焉。既而奉公之暇，上擇岡陵，下相崖谷。願得龍盤虎據之地，以爲安奉佛光之所，庶幾以答扶危之恵。於是掬水聞香，得其地於海岸之南。山環水深，路轉林密；四顧清芬，頗類雙林之景。遂闢山爲地，引水爲池。捄之陾陾，築之登登。成百堵之室，闢四達之衢。中建九蓮座，金容于上，供南方丙丁火徳于前。累石引泉，鑿井于後。命有道之僧董臨其事。内列花卉，外廣椿松。遠呑山光，平浥灘瀬。使巣居穴處者，皆得以覩其光焉。此酬功報徳者之所爲也。且東夷與佛國爲鄰，其聖跡海靈鍾秀者，有素矣。此寺宇之建，相傳萬世無窮，良有以。夫建寺者誰？天朝欽命正使柴公也。」

宣宗賜詔褒嘉球國一統。王遣使進貢，并具奏言：「我琉球國分為三者百有餘年，戰無止時，臣民塗炭。臣巴志不堪悲歎。爲此發兵，北誅攀安知，南討他魯毎。今歸大平，萬民安生。」宣宗賜詔，特嘉其功。

十二年，內官柴山創建千佛靈閣。明宣宗又遣內官柴山抵國。此時柴山復自損資，建閣于我國，名曰千佛靈閣，并立碑記。閣建何地，亦不可考焉。柴山碑記云：「粤自大明開基，混一六合。東漸於海，西被于流沙，聲教訖于四海。凡在遠方之國，莫不捧琛執帛而來貢焉。時東夷，遁居東海之東，阻中華數萬餘里。水有蛟龍之虞，風涛之悍；陸有丘陸之險，崖谷之危。無縣郭之立，無丞尉之官；汗樽抔飲，盡其俗也。雖然，亦屡貢所産于朝。永樂之間，亦常納其貢焉。洪煕紀年之初，遣正使柴山，曁給使中、行人等官，奉勅褒封王爵，頒賜冠冕。仍遣祭前王，使其知尊君親上之道，篤仁義禮樂之本。天朝之恩，無以加矣。當今聖人，繼登龍馭，率由舊章。宣徳二年，復遣正使山獨掌其事，蒞臨以詢之。則見其王欽己于上，王相布政於下。其俗皆循禮法，煕煕如也。宣徳三年，本國遣使，歸貢於朝。迨夫五年，正使山復承勅來，茲重宣聖化。淮海往還，滄波萬頃；舟檝之虞，風涛之患；朝夕艱辛，惟天是頼。恩無以表良心。遂三軍墾地營基建立佛寺，名之曰大安。一以資思育之勤，一以化諸夷之善。寺卒既成，六年卒事復命。迨宣徳八年，歳在癸丑，天朝甚嘉忠孝，特勅福建方伯大臣重造寶船，頒賜衣服、文物以勞之，日夜棲跡海洋之間。三軍有安全之歡，四際息風涛之患。或夜見神光，或朝臨瑞氣。此天地龍神護佑之功，何其至歟？於是重修弘仁普濟之宮，引泉鑿井，于宮之南，鼎造大安千佛靈閣。凡在諸夷，莫不向化。寳閣既成，佛光嚴整。八月秋分，又有白龍高掛，以應其祥。此嘉祥之兆，良有自也。遂立碑記，以紀其事，使萬世之下聞而知者，咸仰天朝徳化之盛，而同趾美於前人。因書爲記。建閣者：故柴山云。」

十四年，改定貢使從人員數。禮部尚書胡濙奏曰：「此奉旨，節一切冗費，以安軍民。今四裔使臣，動以百數，沿途疲于供給。宜勅諸路總兵官，并都、布、按三司，繼今審其來者量，遣正副使、從人十二人赴京，餘悉留彼處，給待爲例。」宣宗從之。〈本國貢使以二十人入京，自此而始。〉

十八年，蔡讓被龜鱣救命。唐榮蔡讓，字盛亭，為慶賀通事赴中華。船到中洋，為颱風所壞，人多溺死。讓抱國簡浮在海面，萬無一生。時有一大龜忽來負讓，又有雙鱣在左右扶之。讓抱着國簡以坐龜背，任他走去。経二晝夜，走到一所。讓就登岸，乃南京之地也。讓揖龜鱣而言曰：「汝既救我，恩深難報。若我全命歸國，則教我子孫永誓，世世弗食汝肉。」龜鱣搖尾而去。讓手捧國簡，稟報官長，轉達禮部。禮部將讓奉表慶賀。時被颱風覆舟併龜鱣救讓等由，詳細具題以奏。自此之後，蔡氏之家不敢食龜鱣者也。〈附：正統初年，讓遇過那霸，見市中有人將宰大龜，不忍視之，贖而放于海。盖此報也歟？〉

附：永樂年間，王定鼎丕敷教化，統御萬民，而改定國中里數，以紀廣狹險易遠近。且亦創建驛郵，以傳命令也。而萬民樂業，國家亦治焉。

尚忠王
神號不傳。

附紀：尚巴志王恐山北恃固而復有變，特命尚忠監守山北，稱今歸仁王子。後尚忠践祚，仍遵舊制，封子弟于今歸仁，世世監守，著爲定規。〈尚徳王驕傲奢侈，覆宗絶祀。由是貴族之徒皆遁世而隱。即今歸仁間切下運天村所謂百按司墓者，其貴族之墓也。墓内枯骨甚多，又有水龕數個，以藏屍骨，修飾尤美，皆銘巴字金紋。而一個稍新者之壁，有字云：弘治十三年九月某日。以此考之，則其貴族至于尚真王代而老盡焉。此其証也。然人没世遠，墓圯骨露。今人問之，則運天村人曰裔孫已絶，無有掃祭者。〉

即位元年〈明正統五年庚申〉

二年，通事沈志良徃爪哇國，市胡椒蘇木。

四年，冊封使余汴、劉遜賫勅至國。英宗遣正使給事中余汴、副使行人劉遜齎勅至國，諭祭故王巴志，封尚忠爲中山王。仍賜王及妃皮弁、冠服、金織、襲衣、幣布等物。既而公務照例，全竣歸國。

尚思達王
神號：君日。

即位元年〈明正統十年乙丑〉

四年，冊封使陳傳、萬祥等賫勅至國。明英宗遣給事中陳傳、行人萬祥齎勅至國，諭祭故王尚忠，封世子尚思達爲中山王，仍以皮弁、冠服、常服及金織、紵絲、羅緞等物賜王及妃。既而照例，全竣歸國。

貢使跟伴毆死，西番人抵命。王前遣使奉表入貢，其跟伴與四川長河西番人相毆會同舘門外，有重傷者。有司以其事聞。英宗命毆至死者抵死。

王叔尚金福附王舅馬權度進方物于英宗。王遣王舅馬權度等奉表貢方物，謝襲封恩。此時王叔尚金福附進方物。英宗賜馬權度衣幣、冠帶，仍命馬權度齎勅并綵幣，歸賜王、王妃及王叔。時馬權度具呈言，以所賜絹匹往蘇州府，易紗羅、紵絲，歸國服用。禮部以聞，英宗從之。馬權度齎勅并綵幣而歸。

尚金福王
神號：君志。

即位元年〈明景泰元年庚午[3]〉，自造船於福建。王遣百佳尾等貢方物。時通事程鴻具呈言：「來船已壞，不能返國。願以所賜幣帛造船。」禮部奏，允其請。移文福建三司，聽其自造，不得擾民。[4]

二年，國相懷機築長虹堤，以建長壽神社。遺老傳記：首里那霸間有海阻隔。每勅使賁臨，集船架柱。景泰三年，封使至國時，尚金福王恐其徃來不便，特命國公懷機築長虹堤。公曰：「海深波大，難以築建，此非人之能所。必得神之威力，以完築建哉。」即設壇許願二夜三日。自翌日起，海水忽涸，海底出見。爰公卿大夫以至士民，晝夜抯石塊，自安里橋至伊邊嘉麻築長堤，設石橋七座並安里橋三座，在牧志、安里間叫待，兼橋以迎天使。懷機大設祭品還愿，建神社奉天照大神。又創造精舍，名長壽寺，請僧滿叟為開山住持。〈素為官寺。康熙八年己酉，池上院栽植樹木。時尚貞王將其寺院賜于池上院，啓上長老以為隱居之處。〉

三年，冊封使陳謨、董守宏齎勅至國。景帝遣左給事中陳謨、〈一作喬毅，未知孰是。〉行人董守宏齎勅抵國，諭祭故王尚思達，封王叔尚金福爲中山王。頒賜如例。既而公務全竣歸國。〈二年，尚金福稱王叔，始以尚思達訃告于中朝。由是今有遣封。〉

附：遺老傳説：那霸長虹堤之南有威部竈。昔有瀨長按司者，乃王之駙馬也。其夫人有傾國之色、絕世之姿。大城按司竊窺見之，心甚慕之。一日謁瀨長城，乃請按司同徃海邊，設席飲酒，或釣或網，以為戲遊。入夜大醉。大城乗他醉時，奔去瀨長府，侵其夫人。已及數次，此事稍露，惹世人之譏。王遂聞之，奮然発怒，忽発精兵伏於道傍，而差使召他。大城按司不知其故，驟馬進來，已至長虹堤，為伏兵所殺。從人皆潰散，軍士將其屍骨葬于堤南。又一説：尚金福王命國公懷機築建長堤以便徃來。懷機以海底已深，無力可施，恭備祭品祈天告神。一七日間，海水乾涸，即令國內人民婦女運來石塊。此時有安波根祝女，倏添一症而斃去焉。人民深憫其斃，埋于堤畔地，至于後世，屢見靈効。竟築四圍石垣以為神嶽，名之曰威部竈云爾。按此二説，歴世已久，未知孰是。

尚泰久王
神號：那之志與茂伊，又稱大世主。

附紀：宣徳十年乙卯，巴志王封泰久于越來，爲越來王子。景泰四年癸酉，會尚金福王薨，世子志魯將立。時王弟布里威勢甚盛，乃言曰：「吾係巴志王之子，宜承父兄業而立。」志魯怒曰：「汝乃王弟，非世子也。豈可妄奪兄王之業乎！」布里大怒，發兵攻撃。志魯亦擁兵拒戰。兩軍混殺，滿城火起，府庫焚燒。布里、志魯兩傷倶絶。朝廷所賜鍍金銀印亦致鎔壞。國人議推王弟尚泰久就大位。

即位元年〈明景泰五年甲戌〉

三年，冊封使李秉彜、劉儉等賫勅至國。景帝遣正使李秉彜、〈一曰嚴誠，未知孰是。〉副使劉儉齎勅抵國，諭祭故王尚金福，封王弟尚泰久爲中山王，並賜王及妃冠服、綵幣等物。既而公務全竣歸國。

始鑄天尊廟之鐘。

附：景泰年間，一僧至國。諱承琥，字芥隱，日本平安城人也。王命輔臣新構三寺：一曰廣嚴，一曰普門，一曰天龍。令芥隱和尚爲開山正住持，而輪流居焉。王受其教，禮待甚優，而國人崇佛重僧。由是王大喜，景泰、天順間，卜地于各處，多建寺院；并鑄巨鐘，懸于各寺。朝夕令諸僧談經説法，參禪禮佛，以祈昇平之治，雖漢明、梁武亦無能出于其右焉。誠此我國佛法之明君也。〈即今禁中或寺廟，所有巨鐘，乃景泰、天順間，尚泰久王所鑄也。〉王又命輔臣創建末吉山熊野權現社。〈其餘神社，何年建之，今不可考。疑是泰久王之世，其亦建之歟？〉景泰年間，尚泰久王新建天界寺，而何年建之，今不可考。故俱附紀于此。

四年，新鑄天妃二廟及萬壽寺等鐘。

五年，阿摩和利讒害護佐丸。毛國鼎〈護佐丸盛春〉自素鎮居讀谷山城，以供藩職。護佐丸之女為尚巴志王妃，彼地與王都相隔已遙，由是王賜仲城地〈在王城東三里。〉築城邑，遷封中城按司。護佐丸賦性聰明，英雄絕倫，而誠實恭謹，正色立朝，不敢妄行。當時諸僚皆尊信之。而奸慝之黨深忌憚之，誠為一朝之大臣焉。天順年間，王有一駙馬名曰勝連按司〈阿摩和利。〉，才知有餘，德義無法。其口給能變黑白，其貪心無所不至，素有弑君奪國之心。然而護佐丸深知阿摩和利之志恒，整兵馬，備武噐，以供防戰之用。阿摩和利畏他武威，以無出師路，不敢動手。一日，阿摩和利密衆小舟至與那原，前來王城，克盡心力讒愬于王曰：「護佐丸要聚兵謀叛，宜發兵攻擊。若有遲延，悔之無及。」王曰：「護佐丸心存忠義，剛直誠實，此誠股肱之臣也。何有作亂之心耶？」亦巧言曰：「若非信臣言，伏乞遣使窺他。」王被讒惑，即從其言，令人徃窺于護佐丸府，果有預備兵馬之狀。差使妄以覆奏。王大驚，特命阿摩和利為大將，即發官兵寅夜攻伐。護佐丸欲奏聞實情，而無所倚告之門；亦要防禦官軍，而無所殺戰之義。遂携妻子至墓前。其臣士等人大怒怨之，皆要出戰。護佐丸止之曰：「王命也，豈可違者哉！」遂仰天曰：「吾何罪如此！嗚呼！天神地祗鑒予心志，以兮誠偽。」言畢，夫人及二子俱在墓前自己殺害。近侍奴僕皆守忠義，相從而死不可勝數焉。獨有一養娘抱一少子逃去國吉邑地頭，查方山〈國吉親雲上真元〉深憫毛國鼎遭讒就死，隱居其家內也。阿摩和利凱旋復命。未幾時，將伐中山。夫人知其謀，叛走告中山。阿摩和利率軍趕來，遂圍王城。攻伐相戰於此。王大追悔之，遂命夏居數〈俗叫大城〉等征滅阿摩和利。自此之後，護佐丸之丹心明于中外焉。

夏居數奉旨攻滅阿摩和利。首里州有一忠臣，姓夏，諱居數，名乗賢雄，俗名大城。其為人也，忠義剛直，武勇無比，骨骼異人，勢如狼虎。由是當時之人叫鬼大城。此時王女踏揚按司嫁于勝連按司阿摩和利，大城為其僕臣赴于勝連。勝連按司身居儀賓而放辟邪侈，驕傲已極，恒有弑簒之志。時中城按司護佐丸已當要途，阿摩和利讒愬于王而親族滅亡焉。阿摩和利幸得其志，歡喜無窮。密召臣士相議，大整軍馬，謀攻中山。時居數知其機事，密告夫人。夫人大驚曰：「災禍不遠，為我計之。」居數俟夜靜時背負夫人逃去。其難赴乎首里。阿摩和利知夫人逃去，急令軍兵將趕殺之。居數過鱷真時，見兵卒炬火趕，遂甚急，無計可施，仰天伏地，大唱神歌。〈俗云御唄。〉即暴雨大降，兵火悉滅。居數喜，負夫人跑到王城。天未曉曙，扣們稟報。王怒曰：「婦女與男乗夜而來，豈為貞節者乎！」夫人泣哭，將縊於押明森樹木。王改色，急令開門而入。夫人詳報其事，居數亦唱神歌。王頗信之，猶豫未決。從首里殿內獻奏神歌。王大喜其女不失節義，且知阿摩和利之叛逆，即急傳令招聚四境軍士。未幾，阿摩和利以機事不密，大城逃去，若不先動手，災禍難免。親率軍兵趕來，放火攻城甚密。殺戰極急。幸四境軍士皆來相救，寡不敵衆，阿摩和利大敗而走。王命夏居數為大將征討勝連。居數奉旨，率弟居忠、居勇及官士兵卒前赴勝連。其城西北嶮岨，南臨海濱，東角平易。而阿摩和利武勇之人，或出城殺戰，或閉門拒禦。居數大怒，令二弟率軍攻南門。兩軍混戰，矢石如雨。居數又分軍攻擊，銳氣甚熾。阿摩和利智力既窮，守城俟死。居數假粧婦人容貌，踰于東墻。阿摩和利倚堦而立。居數飛走斬首，大叫曰：「我斬城主阿摩和利，諸軍令以聞之，投誠降服。」此時二弟戰死，軍中居數凱旋復命。此日有諸神賀大平。即王大喜悦之，遂褒嘉其功，特授紫冠位，且將阿摩和利錦縀衣裳並勝連城門樓悉賜居數。其日，諸神皆唱神歌來賀大平。次後，居數拜授越來間切總地頭職，名稱越來親方。

六年，王命金丸授御物城御鎖側職。俗説云：徃昔之世設此官職，與開國政，兼掌異國及那霸、久米村事。至于近世，兼任取次職。未詳何世而始焉。

附：大明天順年間，宮古山有空廣者，生質敏捷，才智超群。自幼稚時供奉島大立大殿。〈乳名真佐盛大殿〉大殿恒寵愛之，恰如珍寶，將其家事悉委管焉。大殿已及老，使男後手盛及空廣攝治宮古之政事。至大殿病卒後，手盛繼父家統，陞為嵨主，貢朝中山，而歸來之時漂至姑米山，陡染疾病，早已棄世。空廣遂奉明主之命陞任島主職，稱豐見親。至于後年，空廣到中山以為觀朝。時蒙隆恩，賞賜金銀簪。弘治年間，八重山謀叛之時，具疏朝廷，率領子弟跟隨大將征討八重山，以致平治。空廣制定貢賦，亦入中山賀，獻治金丸、藻玉一顆。次男祭金豐見親擢為八重山頭役，鎮守彼嵨。三男知理真良跟從他兄，又到八重山，遂娶名田大知女栖居彼島，子孫繁昌，富貴榮華焉。

附：舊記云：[5]景泰年間，嘗有一僧名曰鶴翁，壯年赴日本國參禪學道。一日，向熊野神曰「貧衲學道成就，當詣熊野，以為焚香拜禮」云爾。嗣後參禪修行功夫已成而歸國焉，既令鶴翁住持天界寺。此時鶴翁屢次奏請拜謁熊野寺，王不准其請。鶴翁有瞻仰熊野之思，晝夜不息。一夜，夢有人來而告曰：「我熊野權現也，今欲遂汝志。明日必徃北山，高呼一聲，果有應聲，則此神驗也。」遂化清風而去焉。鶴翁驚醒，伹有異香芬馥，瑞氣纏繞也。鶴翁大喜，明且到北峯，揚大聲。果然前山有聲。鶴翁即視其所響之地，崎嶇嶃岩，非人跡之所能到，暫時留步踟躕。即有一鬼面顯像出現。鶴翁叩首九拜焉。既而題奏于王庭。時王亦有靈夢相為，符合不有少差。即命輔臣創建宮社于此地。鶴翁徘徊此地，偶獲古鏡，靈光不常，便藏之於宮內以為崇信也。後亦創造寺院，名之曰大慶山萬壽寺，以為看守宮社之所。

尚德王
神號：八幡之按司，又稱世高王。

即位元年〈明天順五年辛巳〉

三年，冊封使潘榮、蔡哲等賫詔至國。明英宗遣正使吏科右給事中潘榮、副使行人司行人蔡哲齎詔抵國，諭祭故王尚泰久，封世子尚德爲中山王。仍賜王及妃皮弁、冠服、綵幣等物。既而照例，全竣歸國。

五年，明憲宗登極，改元成化。

慶賀使臣存閩，始學造暦。【本國造暦自此而始。】[1]

程鵬封為正議大夫。程鵬奉命為進貢使，赴閩入京，明憲宗封為程鵬陞正議大夫。未知何世而始也。窃按徃昔之世，唐榮官員奉命為正使入貢時，勅命為大夫。且勅許國王有六員大夫，時建此官職也歟？然而歴年已久，莫從稽詳。[1]

六年，王親自率軍征討奇界。奇界島畔而不朝，連年發兵，屡征無功。王怒曰：「非啻無功，反見侮辱。吾宜親領軍兵，以平賊亂。」遂率二千餘兵。路歴安里村，見有一鳥，飛鳴而過。王把弓，仰天祝曰：「若我得平奇界，一矢射鳥落；若平不得，又射不得。」祝畢，絃響矢發，早已鳥落于地。王心大喜，分駕海船五十餘艘。二月二十五日，那覇開船。行至洋中，又見一巨鐘，在于波面浮沈。遂載于船，以爲八幡大菩薩之賜。二十八日，至奇界。賊兵于港口立柵築壘，矢石如雨，決不可進。王大怒，令軍兵進攻，死者無數。王愈怒不息。老臣一人出班而奏曰：「賊兵有勇無智，破之何難？請延數日，臣必有破賊之計。」王從其言。俟到三月初五日，烟雨霏霏，當夜天黒，對面難辨。老臣令數百軍人各駕小舟，多帶火把，佯爲分軍之状，駕赴彼島背後。賊兵見之，果中其計，止令老兵守港口，皆往背後迎敵。王大喜，急令諸軍一齊上岸，放火燒屋，喊聲振天。賊兵大驚，魂不附體，降者無數。賊首謀盡力窮，被虜受誅。王別立酋長，令治百姓。本月十三日，開船而歸。由是，王命輔臣于射鳥處建宮藏鐘，名八幡宮；并構寺，名神德。又鑄巨鐘，懸于神德寺。〈鐘今尚存〉嗣而王驕傲愈盛，殘害益甚。諌者罪之，諛者悦之，國政日壞。臣士遁隱者，不可勝計。

王創建大寶殿于天界寺。尚泰久王創建天界寺，今尚德王續父王之志，加建大寶殿，以祈雍煕之治。又鑄巨鐘，掛于天界寺。〈至今尚存〉

吳弘肇妻獻水于王，以蒙褒嘉。尚德王親率軍兵征討鬼界島凱旋。而聖舟至於泊港，諸臣及男女出迎聖主，獨吳弘肇〈泊里主宗重〉之妻親自戴水迎于海涯，以獻于王。王問曰：「汝何人之妻，為何汲水而來哉？」對曰：「妾是吳弘肇之妻也。竊聞聖舟凱旋，恐有津中日久，水亦瀆濁，故妾戴此清水進之於王，以洗王之手足。」於是王大悅曰：「乃是女中忠臣也。」王用其水洗濯手足而清潔之。遂王召弘肇夫婦賜宴，即夫封為泊地頭，妻封為泊大阿母潮花司，而賜之田圃〈高四石二斗八，合六夕六戈〉於浦添間切名嘉瑠邑。〈泊地頭與泊大阿母自此而始〉

始建泊地頭。王命吳弘肇〈泊里主宗重〉始任泊地頭職，而掌管泊邑及大島、德島、鬼界、與論、永良部等嶋。至于近世，改稱泊町奉行。後亦仍稱泊地頭，兼任取次職。

七年，朝鮮王寄送方冊藏経。王遣使徃朝鮮，呈進鸚鵡、孔雀等物。使者囬日，朝鮮王李瑈仍以方冊藏経，亦托使者帶囬進王。

九年，王命輔臣鑄巨鐘，懸于相國寺。〈寺今不在〉

國人弑王世子，以葬于城外。王為人聰明勇猛，才力過人，智足拒諫，言足飾非。放辟邪侈，畧無忌憚。群臣畏懼而不敢言。王已薨，世子幼沖，法司欲奉世子立。國人皆叛。遂與弑世子，以葬于禁城外。〈俗叫腓城〉

附：遺老傳説：尚德王薨，世子幼沖，國人皆叛。王妃、乳母擁着世子，以避乱難，皆隱于真王城。軍兵追弑之，遂葬之於王城巖下。其屍骸至靈至明，㨗于影響，人皆到此地為求祈之處。至于近世，真壁郡真榮平邑之人寓居首里，供奉大姓家。一日，悞為事務，將堅重罪。其人日夜抱愁，不能自安，徃至腓城，誠愨許願曰：「願神能鑒此誠，垂憐野人，賜救起罪。請奉其骨於吾邑，孫孫子子世賴瞻仰。」則神靈果騐洪庇，已速寬恕其罪。真壁人喜出望外，恭備祭品謝恩還願。遂俟夜深人靜，窃至此地，盜取其骨骸，奉安于宮里嶽內。晝夜匪懈，世為崇信。時遺一腓骨，後世之人亦奉尊腓骨，尊之如神，名之曰腓城。〈子孫之內選為根所殿主。時行焚香〉至於今世，每年七月初九日，真壁人子孫俱聚于宮里嶽，奉獻燒酒及神酒等。子孫皆出庭中，七次環旋，敲鼓百次而祭祀焉。〈真壁地別有二屍骸，或説一乳母、一侍婢。一説新垣邑每祭祀節，真榮平村祝女兼掌其事，由來已久。至于後年，新垣村人選擢村人，將設祝女。真榮平祝女不肯從之。遂二村人民諍論，不能決定。於是乎，二村相議曰：「兩祝同到神嶽，遂揷苦竹于地。若有竹生者，當授其職。」兩祝允諾，伹到宮里嶽，虔誠告祈，逆揷苦竹。新垣祝女所栽之竹癸巳枯死。真榮平祝女之竹已致繁盛。由是新垣祝女滿面含羞，自刎而死。其侍女亦致殉死焉。人皆憫恤之，將其二屍骸伹葬于此處。此之二説，歴年已遠，不知孰是。〉[6]

目錄
尚圓王
神號：金丸按司添末續之王仁子。〈王踐祚次月，有神出現進此號。〉王生得徳威儼然，有龍鳳之姿、天日之表。並足下有痣，色如黃金。未即位時，有泊村人大安里者，一見 曰：「此人可居億兆之上矣。」

附紀：尚圓王金丸，生而有賢德，輔父為耕。宣德九年甲寅，金丸年二十歳。父母倶喪，時弟宣威五歳。金丸憂苦，以農為業。毎遇天旱，民田皆涸，金丸之田，獨有水漫漫。人皆疑為盜水，常與金丸不睦，或將害之。金丸無言可辨。正統三年戊午，歳二十四。竟棄田園，自攜妻弟，渉海至於國頭。既居數年，亦如此。金丸盡心待之，終不見容。正統六年辛酉，歳二十七。又攜妻弟，始至首里，托身於王叔尚泰久。〈時泰久為越來王子〉尚泰久見其居動大異常人，薦之于王，〈尚思達王之世〉始為家來赤頭。勤職數年，同僚敬信。景泰三年壬申，〈尚金福王之世〉歳三十八。陞黃冠，後尚泰久即位。景泰五年甲戌，任內間領主。僅歴一年，百姓大服，名聞於世。天順三年己卯，歳四十五。陞御物城御鎖側官。敬以事君，信以使人，賞罪當理，言行足法。那覇四邑，受其教化。及海外諸島，莫不感服。王素信之，凡有政事，必召金丸相議。天順四年庚辰，王薨，世子尚徳立。資質敏捷，才力過人；知謀自用，不納賢諌；巧言飾非，擅殺良民。金丸進諌曰：「臣聞：『君王之道，持己以德，養民以仁，務在於為民父母。』今王廢朝綱，壞典法，妄防忠諌，擅殺無辜，恐非為父母之道。伏願廣納忠諌，痛革前非，擧賢士，退不肖，興政施仁，視民如子。則民怨可弭，社稷可安矣。」王怒曰：「順我者賞，逆我者罸。汝焉敢妄諌我耶！」拂袖而起。厥後，王幸于久高。遵例致祭，還至與那原。時隨駕者皆有饑色。王急促駕，不給酒食。金丸諌曰：「先王例幸于久高，深念臣士饑勞，必於此處賜給酒食，然後起駕，著為典例。乞暫停駕給之。」王勃然有怒色，群臣畏懼不言。金丸曳衣哭諌，不敢退。而後王從之。嗣是，而王暴虐日甚，金丸屢諌不聽。成化四年戊子八月初九日，金丸歳五十四。仰天歎息，致仕以隱於內間。明年己丑四月，王薨。當時法司欲立世子，仍遵典例。集群臣于闕庭，說知此事。群臣皆畏法司權勢，默而不言。忽有一人老臣，鶴髪如雪，挺身出班，高聲言曰：「國家乃萬姓之國家，非一人之國家也。吾觀先王尚徳之所為，暴虐無道，不念祖宗之功徳，不顧臣民之艱苦，廢朝綱，壞典法，妄殺良民，擅誅賢臣。國人胥怨，天變累加，自招滅亡。此天之所救萬民也。幸今御鎖側官金丸，寛仁大度。更兼恩徳布於四境，足為民父母。此亦天之所生我君也。宜乘此時，廢世子，立金丸，以順天人之望，何不可之有？」言未畢，滿朝臣士，齊聲允諾，其響若雷。貴族近臣見其有變，爭先逃走。王妃、乳母，擁著世子，隱於眞玉城。兵追殺之。既而群臣捧鳳輦、龍衣，前至內間迎接。金丸大驚曰：「以臣奪君忠耶？以下叛上義耶？爾等宜歸首里，而擇貴族賢徳之人為君。」言畢，涙流如雨，固辭不起。又避隱於海岸。群臣追從，極言力請。金丸不得已，仰天大歎。竟脫野服，著龍衣，至首里，踐大位，而中山開萬世王統之基。後名其岸曰脫衣岩。〈俗呼其岩曰脫御衣瀬〉且西原間切嘉手刈村，所謂內間御殿者，乃金丸舊宅也。今皆存焉。

尚圓王未即位之前，屢有奇事。王年二十歳，一時失父母，孤窮甚極，是一奇事也；民田旱涸，王田水盈。是一奇事也；島民嫉忌，屢欲殺之，王雖孤窮，終不能加害，是一奇事也；至國頭亦如此，是一奇事也；受仕于尚德之朝者，多被殺戮，王獨屢諌不見殺，是一奇事也。鳴呼！非天命之主，焉能如是也哉！

即位元年，〈明成化六年庚寅〉明憲宗恩宥程鵬之罪。正議大夫程鵬等奉表貢方物。福建按察司奏言：「琉球貢使程鵬至福州，與委官指揮劉玉私通貨賄，倶應究治。」[1]憲宗宥之，宴賚如例。

二年，貢使錦衣沒入內庫。遣長史蔡璟尚德王訃告于朝，兼請襲爵。[2]時蔡璟等，竊以織金蠎羅，製為錦衣。刑部鞫之，蔡璟等固稱是國王受賜于先朝者。事聞憲宗，命禮部稽舊籍有無。禮部曰無。遂沒入內庫，仍勅諭國王知之。

三年，憲宗命定二年一貢。王舅武實具呈言：「國王常遣人往滿喇加國収買貢物。奈遭風壞船，漂至廣東，有司轉送福建。願自備工料，修舩同回。」明憲宗許之。武實等還，次福州修船。時其傔從人等殺人劫財。事聞，憲宗命禮部議。禮部奏言：「琉球毎年入貢，故生奸弊。乞命二年一貢。」憲宗從之。至甲午年，遣使入貢，附奏：「乞如常例，歳一朝貢。」禮部奏曰：「去年福建守臣言：『琉球使臣登岸焚劫，非法殊甚。』宜令程鵬等，齎勅諭王，並定貢期。」憲宗令程鵬等齎勅，諭王追究惡徒，依法懲治；並定例二年一貢，止許百人，多不過加五人；除正貢外，不許私附貨物，並途次騒擾，有違國王忠順之意。〈本國二年一貢，自此而始。〉

蔡讓女亜佳度捐資建祠奉安神主。唐榮通事蔡讓女亜佳度及筓而嫁，孝事舅姑，順從其夫。未経數載，其夫棄世。時亜佳度年十七，守義寡居，終無嫁意。父母恤其少無子，將改嫁之。亜佳度堅執不從。父母見其心志甚堅，乃止。亜佳度紡績織紝，以為恒業。歴年蓄積。至於成化壬辰，卜地于唐榮之東北，自能捐資，創建祠堂，以安蔡氏神主。且亜佳度意想宋朝忠惠公造萬安橋，時有觀音現世而成此橋。至于今世，海清國泰而萬民免風濤險阻者，此誠忠惠公之巧德。而觀音靈封之所係也。由是，亜佳度奉觀音于祠堂，亦以崇信。亜佳度年五十而卒焉。

摘囬球人潜居福建。成化壬辰，福建三司官奏稱：「琉球國人，先因進貢，潜居內地，遂成家業，年久不還。應盡遣之。」憲宗命禮部議。禮部奏曰：「其人若承户部勘合，許入籍者，依舊令居。其餘如請。」憲宗從之。[3]

冊封使官榮、韓文齎勅至國。憲宗遣正使官榮、副使韓文齎勅抵國，〈成化辛卯，憲宗命户科都給事中丘弘、行人司行人韓文為正副使，發給勅書。丘弘行至山東病卒，改命兵科給事中官榮。〉諭祭故王尚德，封尚圓為琉球國中山王，仍賜王及妃冠服、彩幣等物，而照例，全竣歸國。

六年，憲宗賜勅齎回。王遣長史梁應等謝恩，貢方物。會憲宗立皇太子，梁應因乞如朝鮮、安南例，賜勅齎回。禮部奏：「琉球、日本、占城，皆海外國，例不頒詔。」憲宗曰：「琉球遵化已久，特命降勅，並以錦幣。」令梁應等齎回，賜王及妃。

附： 成化年間，王命輔臣建寺，名天王，而為家廟之備。〈弘治七年，尚眞王建宗廟于圓覺寺。故以天王寺為王妃廟，即今尚稷以下，諸妃神主，皆奉于此寺。節節致祭，著為典例。〉王又卜地於泊村東南之間，創建中山國王廟，而廟側建寺，名崇元。其制與家廟大異：毎會冊封之時，則諭祭之禮，有行于此廟，實非私廟之所較也。故是廟也，自舜天而下，惟即位者，必奉安此廟。而春秋二仲，以中華之禮祭之，著為定規。〈或曰：「本國受冊封大典，自尚巴志始。宣德年間，尚巴志迎接冊使，由此創建此廟，而有行諭祭之禮也歟？」盖是誤也。夫本國受冊封之典，自武寧始，非巴志也。受諭祭之禮，自察度始，非思紹也。以此考之，則自武寧以至尚德，豈可無國廟之設耶？況察度之世，始通中朝。太祖賜三十六姓，而禮法咸興。則有國廟之設也明矣。豈必為至巴志，而後設廟也乎？又曰：「察度壽影，傳在於萬壽寺。萬暦年間，為火災所失。」然今察度、武寧、思紹、巴志神主尚且留在於萬壽寺。則萬壽寺乃察度、武寧之所建，而思紹、巴志續以用之也可知矣。後至泰久，始建天界寺；而尚泰久、尚徳神主，奉安於天界寺。又遺老傳云：「昔者諸王，以慈恩寺為廟，其廟與王城尤近。尚德亡後，其貴族入廟，不時泣哭，其聲聞于王宮。由是尚圓王卜地於泊村，改建國廟云。」以此考之，則自武寧以至尚德，皆有各設廟堂，而行諭祭之禮也無疑矣。毛氏大安里家譜有云：「尚圓王始建國廟並崇元寺。」信非誣也。〉又建寺於浦添村，名龍福，而為歴朝王廟。〈先是，元咸煕年間，英祖王始建寺于浦添城西，名極樂，疑是英祖之家廟也歟？歴年既久，至于荒壞，乃移建于浦添城南，又為火災所滅。由是尚圓王移建浦添村，改名龍福，並遵舊制，以為歴朝王廟。〉以上三寺，皆成化年間尚圓王所建也。惟年紀不詳，故合紀焉。

附：

一 成化年間，有紫金大夫程鵬者，任總理唐榮司也。然子孫已絕，無有家譜。而何世何人創建此職，不可得而考焉。[3]

一 徃昔之世，有諸國舩到來本國，又球舩到諸國，以便貿易。此時創築御物城，建公倉于其中，以貯貨物。而有御鎖側官掌管其事。屬官有御物城大屋子、鎮大屋子也。至近世，無有外國徃來，而倉屋已廢，遺址猶存。

一 伊平屋首見邑之北有一茅宅，坐北向午。其地甚狹，縱橫不過二十間，而宅內築有一座土壇。〈闊五步，前高一尺七寸，左右一尺，後地漸漸而高。〉壇中有黑石三塊，栽植樹木築石為環，將金丸王臍奉安于其中。且結構神軒一座。首見比屋嘗居此地。其家火神，自古至今，公朝並居民有求祈者，必到于此而禱焉。故首見比屋子子孫也居于此者守此宅也。俗說：一日，金丸王日暮自田歸時，忽有一位老人，形容怪異，白髮如雪，進至于金丸王前曰：「今農民欲謀殺主君者甚多矣，不可久留于此地，須早逃其難，以至國頭。」金丸王曰：「王到家宅，早備餱糧，以便避去。」老人曰：「若悞遲時刻，其害不可逃去也。」急請金丸到海濱。即駕小舟，裝載芋包、米飯三，且米數斗，以為奉送。忽化清風而不見其所之。金丸王大怪，遂至國頭群宜名真地，結草菴〈宅者，坐卯辰，向酉戌。長十丈五尺，闊六丈，離村半里許。今結一菴，長一丈六尺，闊一丈二尺五寸，壞則修葺，未敢少廢焉。〉而栖居焉。金丸王移居于此，亦無事不稱心者也。故居民亦深憎之，欲殺害于他。此時馬思良〈俗叫泊大比屋〉深知其事，密告金丸王。由是金丸王急徃首里，以避其危云爾。

一 成化年間，泊村有大安里大親者，原稱大城掟，姓毛，名興文，名乗清信。其為人也，性質篤厚，才智出衆。一日之晚，自首里歸來，歴遊安里橋東，偶遇一老人，姿貌軒昂，白髮如雪。安里慌忙向前施禮。老人乃感其禮，讓延入林中。安里入其內，乗高閣危樓，光輝輪奐，恍似蓬萊。只有二老圍碁，一童烹茶。安里甚奇怪之，拜辞将出，特遺一條馬鞭為記而退去。明日，復徃彼處尋其蹤跡，深入林中。山壑寂寥，四顧無人。只見一條馬鞭依舊猶在。安里心愈榮信之，轉步而去。後當風清月明之夜，乗興間遊徘徊此地，亦逢老人如前。臨分袂時，老人把黃金一塊與安里曰：「吾與汝夙有奇緣，不期邂逅相會。汝當開此地為茅宅焉。」言畢，忽化清風而去，不見其所逝之處。安里熟看此地，前帚綠江，後倚青山，真此鐘靈之處也。遂構草菴于其中，栽竹為垣而栖居焉。每逢花晨月夕，必設酒席，以邀知己。獨娛山水以樂天年矣。此時，內間里主嘗以御鎖側官徃來那霸。一日，安里見內間公偶于門外，乃跪于前曰：「吾看公相，有天日之表，龍鳳之姿。他日必坐億兆之上矣。」其後，內間公自那霸歸時，安里設宴請延，乃欲設君位而請坐，禮待優厚。內間固辭之，愕然驚起，拂袖而去。安里亦不得強留，而拜送于門外。內間將騎馬，安里見其足下有痔，其色如金，亦跪曰：「前日屢言公之貴相，公未信其言也。今見此痔，豈非一徵耶？」已歴數十年，內間果登大位，是為尚圓王。王踐祚後，乃感于安里之言，遂擢他為官。授安里地元職。又以其地靈異，創建宗廟，側構寺院，名之曰崇元。而廟建左右，築石為圍，以種竹樹，即安里遺鞭之地也。至于今世，人皆崇信之，以為神社焉。且復安里大親徃居崇元地時，恒出浮繩嶽之傍浮繩水面，釣魚為樂。大親棄世之後，人皆追慕之，築石為圍，栽植諸樹，以為神嶽，名之曰浮繩嶽。至于今世，人皆崇信之，以致祈禱之處也。

一 本部間切上間村〈今稱具志堅邑〉上間大親〈號亨翁宗親〉，素葉壁山首見邑之人。尚圓王涉來國頭，大親移居上間村，故稱上間大親。大親生產三男，長稱孟楊清〈大里親方宗森〉，二稱孟元勳〈中城親雲上宗愛〉，三稱上間子。後至真王巡狩國頭，行至上間津外，陡遭暴風，画舫甚危。大親命三児行救御舫，三児即坐小舟，不顧身命，凌破風濤，救生上岸。聖顏大悦，令大親父子召入御前，深蒙褒獎，且賜大親今歸仁総地頭職，搬居首里。大親固辞不敢拜授焉。恭蒙勅諭，再三強勤。大親跪奏，孟楊清、元勳扈從聖駕移居首里。且大親賜上間城頭職及比與喜屋之地。幸蒙愈允，大親住居上間，後至身體已老，血氣甚衰，將其三男侍坐膝下，以便使令，而終天年焉。至于後年，崇尊其宅，以為拜祈之處。今子孫繁茂，多異凢人，簪纓世継，聲名大振。詳見孟氏家譜云爾。[4]

尚宣威王
神號：西之世主。

附紀：尚宣威五歳失父母，被兄養育。九歳隨兄至首里。景泰四年癸酉，〈尚泰久世〉歳二十四。陞家來赤頭。天順七年癸未，〈尚德之世〉歳三十四。陞黃冠。成化六年庚寅，歳四十一。因尚圓登王位，乃以王弟之貴，領越來間切，而稱越來王子。成化十二年丙申，尚圓王薨。世子尚眞，〈時稱久米中城王子〉年甚幼沖。群臣奉王弟尚宣威而就大位。

即位元年〈明成化十三年丁酉〉尚宣威以尚眞幼沖之故，權登大位。是年二月，陽神、君手摩出現。尚宣威以為慶賀之禮，而照例穿衣冠，坐于王位。尚眞侍坐其側。舊例：國君即位，君君諸神作賀，必自內殿出，至奉神門後東面而立。奈何此日皆西面而立，與舊例異？滿朝臣士驚疑無措。頃間，諸神有詫宣：「以世子尚眞為君。」尚宣威聞詫言，謂諸臣曰：「尚眞雖幼沖，誠是命世之眞主也。爾等宜同心輔翼，以保邦家。我非其命，強踐大位，恐有戻于天。」遂奉尚眞為君，而在位六個月，退隱于越來也。

尚眞王
神號：於義也嘉茂慧。

即位元年〈明成化十三年丁酉〉

王性質英明，謙己受益。及其長成，能繼先志。善述父業，務精於治。百僚分職，群臣授官，簪以金銀，冠以黃赤，〈俗稱冠曰八巻〉而定貴賎上下之分。設朝儀於朔望，列拜班於左右，而定大小朝儀之禮。又舊制分地封按司，由是各據城池，互相爭伐，兵亂不息。王始改制定度：諸按司皆聚居首里，解散兵柄，遙領其地，歳遣督官一員治之，國以宴然。又遣第三子尚韶威，遵依舊制，監守山北，稱今歸仁王子；而其子孫，繼守山北，世受襲爵，稱按司。〈至康熙年間，尚貞王以山北宴寧之故，始命移居於首里〉又藏萬劒弓矢之屬，以為護國之具。時宮古島獻寳劒一口，名治金丸；寳玉一貫，名眞珠。又令三府及三十六島，重正経界，定稅納貢。嗣是而治道大明，政刑咸備，以致雍煕之治。而其所定之條，年月不詳，故合紀于此。

三年，冊封使董旻、張祥賚勅至國。明憲宗遣正使兵科給事中董旻、副使行人司右司副張祥賚勅抵國，諭祭故王尚圓，封尚眞為中山王；並賜王及妃皮弁、冠服、金鑲犀帶、彩幣等物。既而照例全竣歸國。

明憲宗賜王匾額。遺老傳云：冊封使至國之時，明憲宗賜「忠順可嘉」四大字匾額云爾。

王乞一年一貢，憲宗不許。秋，遣王舅馬怡世、正議大夫程鵬、長史蔡曦等奉表獻方物，謝襲封恩；并附奏曰：「自古以來，皆一年一貢。邇因臣貢使有違法窺利者，令臣二年一貢。實欲依中華眷顧之恩，杜他國窺伺之患而殷勤効貢者也。乞如舊制，令臣一年一貢，以保海邦。」憲宗不許。翌年庚子，即賜王以勅，附王舅馬怡世帶回，以諭其不許之緣由。至成化辛丑之秋，且乞一年一貢。憲宗不許，亦賜王勅以諭之。

五年，官生蔡賓等五人入監肄業。蔡賓等五人從貢使入京，於南京國子監読書。憲宗歲，給衣服癝饌，俾通知中國禮儀，永遵王化。

始定貢使人數。正議大夫梁應、長史蔡曦等恭進貢物。禮部奏曰：「琉球國進貢舊制：到京，少則四五十人，多則六七十人，倶給賞有差。爾因各國進貢，率多奸弊，毎國止許五七人，不過十五人到京，餘倶留邊以俟命。今該國使臣，止容正議大夫梁應等十五人赴京，照例給賞，其餘六七十人倶留邊。宜勅布政司發官帑，以次均給，庶不至甚失柔遠之意。」憲宗從之。[5]

九年，官生蔡賓等從貢使歸國。官生蔡賓等在監肄業已五年，王咨禮部，請放回省親。憲宗曰：「昔陽城在太學，諸生三年不歸者，斥之。矧賓等遠人，豈可長留不遣乎？」竟命放歸，以遂定省之私。即從貢使蔡曦歸國。

十年，毛國瑞禁裁八重山妄祭安眞理。八重山開闢之後，人物繁顆而巢居穴處，未知製造屋蘆。且逐捕禽獸以為食拾收菓實以為飯，而未知為烹飪。時有生一神，名曰伊里幾屋安眞理，始教人民耕種飲食，而民自利之。自是之後，年中月次，諸邑人民悉礼其神，以為神遊。然而此祭係乎俗説，未實有其事；而多傷民力，妄費民財。至于是年，毛國瑞〈恩納親方安治〉奉命至八重山，勸農整俗，制定法式。時國禁裁其祭。

附：首里孟楊清〈大里親方宗森〉為貢使，入閩赴京，公務全竣，自閩返國。時陡遭颶風，針共東西，任風飄流。已経數日，漂到今歸仁郡外。然而暗暗黑夜而不知何處。人皆驚訝之。只有翱翔海洋耳。時有神火大燃，炬火示知山與港，船內之人大称謝之。吊進仲宗根港，舡以無恙。因名此港曰炬港。成化年間，安謝邑有茗刈子者，家資貧缺，以農為業，而不能娶妻室也。恒耕田畝，而歸，必至井泉以洗手足矣。偶見髮毛存于井水，長七八尺許。茗刈子深奇怪之，屢步其地，潛然而徃以窺之。一日，有一婦女姿容媚麗，體態輕盈。即脱衣服懸于枝上，移步臨泉以洗頭髮。茗刈子從樹蔭下而熟視之，非常人衣，愈怪之。且走到井邊，天女忙着內裳，大驚走來，仍要穿衣，則衣被盜取，已無有焉。天女乃掩面而痛哭。茗刈子曰：「卿從何處來？」天女收淚曰：「妾乃天女也。吉旦良辰，下界沐浴。今已飛衣被盜，不能上天。故此妾為泣哭也。請乞為我覓之。」茗刈子騙之曰：「暫到蔽舍，吾徧徃村中尋覓各家，以為奉償。」婦女大喜悦之，俱到他草堂。茗刈子心喜無窮，即將其衣深藏倉內，而偎抱相親，結為夫婦。荏苒間日徃月來，已歴數年，生得一女二男。其女子稍知其藏衣處。一日，携弟遊于庭，上巳，歌曰：「母之飛衣，藏之于稲草之下，隱在六柱倉裏。母之舞衣，揜在八柱倉內，蔽之于粟草之中。」，母親聞之大喜。伺夫出外，登倉搜撿，果有飛衣藏之于櫃中，以稲草蔽之。天女密取其衣，直攀松樹，騰上碧天。茗刈子自外歸來，倏然見之。児嬰亦驚見之，而父子俱舉面仰天，放聲大哭。天女亦戀依難捨，再三頡頑，飛上飛下，遂乗清風而飛去焉。其子二人不幸夭死。長女為尚眞王夫人。茗刈子無有嗣子，其采地讓傳外孫女佐司笠按司嘉那志矣。

十二年，孝宗登極，改元弘治。成化乙巳年，貢使程鵬等回國，報知皇太子冊妃。由是，丁未，王遣林榮等奉表貢方物。林榮從浙江入貢。孝宗曰：「貢道當由福建，且貢非其時。」命却之。林榮等且以國王咨禮部文答言。成化二十一年，本國正議大夫程鵬等進貢囘國。報知皇太子冊妃。由是，王遣使表賀，並貢方物。禮部奏言：「琉球入貢，雖與例限不合，然遠人之情可念。況箋文方物已至京，難於終却。請暫賜容納，後仍以舊例裁之。或因福建風水不便，取路浙江，亦令審實奏請，方許起送。今次所給正副使彩緞等物，宜如舊例。番伴從人減半，以示裁折之意。」孝宗從之。時知孝宗即位改元弘治，以便回國報知其事。

十三年，加定貢使人數。王遣蔡賓等進大行皇帝香；〈重五十斤〉另遣王舅麻勃都等〈三年庚戌至京〉貢方物，表賀孝宗登極。麻勃都其呈言：「本國來貢人員，近止許十五人赴京。物多人少，恐致疎失。」又言：「本國貢船抵岸。所在有司，止給口糧百五十名，其餘多未得給。」孝宗命來京許増五人，増口糧二十名，著為例。

十四年，松氏比屋勢頭始學煙花藥法。松氏比屋勢頭跟隨貢使入閩赴京時，學烟花藥法而歸來。〈本國為烟花戲自此而始〉

十六年，創建圓覺寺。始卜地于城北，創建此寺。而荒神堂、寢室、方丈、佛殿、法堂、山門、兩廊，及僧房、廚庫、浴室等，名之曰天德山。圓覺寺三年而成，以延芥隱為開山住僧。其方丈壇奉虔空藏菩薩木像，法堂壇奉藥師、彌勒、勢至三像，佛殿奉釋迦、文殊、普賢木像，土地堂奉大帝、判官、大權木像，祖師壇奉菩提達磨大師像、護法韋馱、尊天木像。伹韋馱天像者素請于香，積今以炊煙之焄，改請來佛殿背後懸普菴禪師圖。

附：世鑑曰：尚巴志王時，曾有法司官。然經歷久遠，任職之人並建官之時莫從稽詳。正德年間，毛文英〈澤岻親方盛里〉奉命任法司職。而有功勳者，賜紫青赤暗花浮織冠，賜或紫青赤地五色浮織冠。正德年間，蔡鼎〈本部親雲上政恒〉任地頭職，未知何世而治也。窃按：徃昔之世，有勢頭十二引。至于中昔，改定九員。其九分為三番：名曰勢遺富、世高富、浮豐見為丑日番，謝國富、島內富、押明富為己日番，勢治荒富、相應富、世持富為酉日番，以為九引矣。且素有雲子富、世次富、安舞富，即今無有此三引。亦諸家譜有任世引富、世寄富職者，歴世已久，莫從稽詳，徃昔之時亦有此引耶？崇禎癸酉題奏全抄曰：「勢頭有十四引。」亦其一引曰保化伊富云爾。[3]

十八年，始構宗廟于圓覺寺大殿右側。大殿素奉神像，始構宗廟于其右地，奉安正統昭穆諸位神主，以致祭祀焉，名之曰御照堂。

二十年，新鑄巨鐘，建其樓于圓覚寺而懸。

二十二年，長史梁能、通事陳義，于圓覺寺山門外督造石欄及橋。

二十四年，錢原為大將，征伐八重山赤蜂。正議大夫梁德奉使入閩。而回國之時陡遭逆風，飄到喜屋武。土民出海扯其船隻，吊進港內。時錢原十三歲，隨土民等出迎外海。錢原生資敦厚，氣宇軒昂，大異庸俗之人。梁德忽倏看之，深稱他伶俐，官舍錢廣聞之，慕之，即乞父塩間，携來那霸而養教之。果然聰明英雄。至于學業已成，未知絕倫，文武兼全。已及二九歲，廣買家宅，以給錢原，而另立家户矣。後陞仕籍，專務公事，乾惕孜孜，朝夕匪懈。遂奉命九番大將，即與大里等率領士卒三千餘人征伐八重山，以得凱功而歸國復命焉。

始置八重山大阿母並永良比金。八重山自洪武年間以來，毎歳入貢不敢絕焉。奈大濱邑遠弥計赤蜂保武川心志驕傲，欺老侮幼，遂致心變謀叛，兩三年間，絕貢不朝。此時石垣邑名田大翁主有二弟二妹，一名那禮塘，一名那禮嘉佐成，一妹曰真乙姥，一妹曰古乙姥。那禮塘嘉佐成等恒存忠義，不肯從赤蜂，遂為他被殺害。名田大翁主迯去古見山，隱居洞窟之中。此時宮古酋長有仲宗根豐見屋者，與赤蜂不和睦。赤蜂將攻宮古，二島騒動，事聞中山。由是，王命大里等九員為將，並撥大小戰船四十六隻，以其仲宗根為導。本年二月初二日，那覇開船，赴八重山征伐赤蜂等。大翁主大喜，即乗小舩出海迎接。十三日，引至八重山、石垣之境。大里等上岸，只見赤蜂領衆兵，背嶮岨，面大海，布擺陣勢；又令婦女數十人，各持枝葉，號天呼地，萬般咒駡，似行法術。大里等驅軍大進，賊兵及婦女略無畏懼。賊陣開處，赤峰首搦戰。大里大疑曰：「賊奴銳氣，不可輕敵。」遂將四十六艘分為兩隊：一隊攻登野城，一隊攻新河。赤蜂首尾不能相應。官軍乘勢，攻撃甚急。賊兵大敗，降者無數，赤峰被擄伏誅。即名田大翁主深蒙褒嘉，擢古見大首里大屋子，始為頭役也。古乙姥適為赤蜂妻，受罪誅戮。一日，永良比金神詫真乙姥曰：「今乗數十餘船，早到那霸。」官軍僉曰：“神詫告語，未可深信。若有靈効，護守兵船一齊抵國，宜以褒賞；若有違此語，前後至國，重罪不恕。」真乙姥聞之，意謂蒼天非定，風波難測。遂到美崎山，日夜斷食，誠懇求禱而不厭風雨，不怕寒暑。至日已久，身體憔悴，顏色枯槁，庶乎餓死時，平得村多田屋遠那理徃勞之，深憫之。而船獲神庇，一齊抵國。至于翌年，深蒙褒嘉，恩賜神衣，並奉召入之命。次年，携多田屋遠那理赴中山。王擢真乙姥始為大阿母。真乙姥請命讓大阿母于遠那理。王亦擢真乙姥為永良比金神人。此時遠那理、真乙姥各賜金簪，且賜大阿母遠惠、嘉地五嘉屋及俸米一石五斗，亦賜永良比金俸米一石。自此之後，大阿母、永良比金子子孫孫世襲其職。

八重山獅子嘉忠義死節，蒙賜祭奠。[6]八重山渡照間島有一夫婦，夫名曰明宇底於户，婦名曰也那志。產下一男，名曰明宇底獅子嘉殿。此人性質篤實，心操忠義，不敢妄行。此時赤蜂等謀叛中山，急發檄文于各處，聚會衆民曰：「中山大兵來侵我境，汝等能奮鋭氣速出迎戰。若人違令怠惰，依法立斬，不敢寬饒焉。」獨獅子嘉克守忠誠，不從赤蜂等而逃去其難，隱居波照間山。赤蜂遣平得村嵩茶、大濱村黑勢等，急招獅子嘉殿。嵩茶當起程時，赤蜂再三囑之曰：「獅子嘉屢次招之，未肯聽從，想必有其故也。汝親去波照間，宜以慰諭。」嵩茶等奉令徃至他島。時獅子嘉適在海邊垂竿釣魚，而不能逃匿焉。崇茶等設計極言，從容招撫。獅子嘉矢志忠貞，不曾聽服。嵩茶遂擒獅子嘉，徃抵小濱，拔劍刺殺，以投于海中。嵩茶之船將至石垣時，偶值中山官軍征討赤蜂等，而其黨族悉皆投誠。島中人民將以獅子嘉守節而死事僉具呈文，奏之于中山。中山深加憐恤，哀賜祭奠。遂招來其三男三女於中山。即長男赤真屋擢為屋安古與人。次男古真屋亦為新本與人。三男遠戶亦為還寶與人。其三女，嘉真太、保古、屋古也，俱陞女頭，深以褒美，表其忠義。亦令民人揆于各處，遍尋獅子嘉屍骨，未得尋覓。一日，小濱島海濱有一比留木〈樹名〉風靜無聲，而其樹自能動。人皆奇異之，急徃視之，其下有屍骨，即収拾之，而葬于波照間。

始置宮古山、八重山頭職。宮古山鯖祖氏仲宗根豐見親玄真英雄豪傑，勇力甚大。是年，率領長男金盛豐見親、次男真列金豐見親及金志川豐見親、砂川巫女等，跟隨大里等征伐八重山，得凱功。即仲宗根豐見親擢為宮古頭職，亦陞真列金豐見親始為八重山頭職。真列金矜驕自恣，暴虐人民。彼島人民僉具疏文，告訴豐見親。中山即革去頭役，摘回故鄉。仲宗根豐見親已病卒。之後，長男金盛豐見親繼父家統，陞任宮古山頭職。金盛亦犯法壞典，而其事聞中山。中山遣使將以鞫訊他罪。其使者未到之時，金盛罹病發亡。使者抄沒家財，擒二女而帶回，將其二女貶為人婢。至于兩三年，赦免他罪。摘歸本島之時，亦逢暴風，飄至多良間山，破船大礁，人皆湮沒。二女尸體漂來海濱。邑人見之，憫之，撈揚而葬之於山地。

久米島君南風跟隨官軍徃至八重山，設為奇謀。深蒙褒嘉。太古之世，久米山有姉妹三人，長女栖居首里辨嶽，次女栖居久米山東嶽，後至八重山，栖居宇本嶽。三女栖居久米山西嶽，任君南風職。至于是年，中山征伐八重山。時有首里神曰：「八重山神與久米山神原是姉妹也。若君南風跟隨官軍徃赴八重山，以諭為曉，必以信服焉。」君南風遵命，從軍而行。已至八重山，賊衆甚夥，防備以密，難以上岸。君南風即有奇謀，做為竹筏，上裝竹木，燒連烟火，以便放流。賊衆見之，皆行其所逝之處，將以防戰。官軍乗時上岸相戰相殺。此時有宇本嶽、君真物神來會，君南風早已信服。賊衆視其神歸服，大驚且服。由是大將軍招撫恤綏，人民始安焉。既而成功凱旋，細疏他奇謀，上達聖聽。深以褒嘉其子孫之家，世任君南風職，而拜授彼肥良志屋之地。

附：八重山執竹木之地，今亦叫之曰炬山。君南風拜授之地，今為宇惠嘉地。

始置多良間島主。宮古山土原豐見親亦跟仲宗根豐見親征伐八重山。而成功凱旋。由是，聖主深嘉獎之，遂擢土原豐見親陞為多良間島主，稱為豐見親職。

二十五年，新築玉陵于中山坊內。尚圓王已薨，葬于見上森陵。今番新築玉陵于中山坊內之地，前臨首里大街，東側天界寺。奉先王尚圓移葬此玉陵。

二十六年，創建一堂于城外沼中，以藏朝鮮國王所進方冊藏經。尚徳王遣使至朝鮮進禮物。時朝鮮王李瑈以方冊藏經，托使者帶囘，進尚徳王。王亡後，其經尚存，故尚眞王于城門外鑿地作沼，創建一亭于水中，藏之於此。歴年稍久，堂壞經朽，而成空地。天啓元年辛酉，尚豐王改建辨財天女堂。

二十七年，呉詩等往滿喇加國収買貢物。呉詩等一百餘人坐駕海舩徃滿喇加國収買貢物。陡遭逆風，漂至廣東，舟覆上岸，即為邏卒所獲。廣東守臣以聞。孝宗命送呉詩等至福建，給糧贍養，候本國貢使歸之。

附：弘治年間，宮古山仲宗根豐見親隨大將軍征伐八重山，以致平治。幸蒙嘉獎，而召見其妻於津美嘉。美嘉將步中山之時，遍巡神嶽，恭備祭品，祈禱國家太平、聖主萬福。而涉來中山，恭獻其佛餉于聖主。聖主褒美美嘉，封為大阿母，其子孫世襲大阿母。而且恩賜金簪一顆、白絹衣一領、素珠一串，而大阿母自此而始。從此之後，每逢聖主有洪禧，必入京觀朝，以獻方物，永著為例。

三十年，明武宗登極，改元正德。去歲，孝宗崩，武宗登極。命行人左輔頒詔至國。至于是年，改元正德。

武宗命定一年一貢。王舅亜嘉尼施、長史蔡賓等慶賀武宗登極，附奏乞毎歳一貢，以抒微忱。禮部議：「宜勿聽。」武宗曰：「琉球久守節義，特許定一年一貢。」

附：徃昔之世，久米島仲地村有仲地者，一日登具志川嶽伐材造舟楫之時，偶聞真地勃按司於青名崎將堆石築城。仲地徃以視之，仍告按司曰：「吾視此地，山低地狹，不如具志川嶽也。具志川嶽山秀水明，地甚寬闊，三面嶮岨，可謂鐘靈之地。伏請按司宜建城于彼地焉。」按司聞之大喜，令徃他地遍巡山川。遂令石匠運大石，建城于彼嶽，以為移居焉。即作神歌〈俗謂御唄〉，奉頌落成矣。嫡長直金聲按司既續父業，亦居此城以治民人，後為真仁古樽按司〈伊敷索按司次男〉所滅也。真仁古樽按司改名具志川按司，而住居于其城。時值中山以大兵討本島，按司聞之大驚，急令人民潛鑿地池入于城內，固安其城不敢出戰。官軍以其城鞏固難攻，已収軍馬，將退去。時按司養父世那節大比屋乃告官軍曰：「吾視城中無一點水，密引外地之水以備日用之資。若塞其水溝，水無入城內，按司安不出戰乎？俟其出時殺之甚易，猶如反掌耳。」官軍即徃彼地埋塞其溝，使水不通城內。按司見水溝不通，穿鐵盔甲外出城門臨視水溝時，大比屋飛去大石，折碎其盔甲。按司向大比屋曰：「汝為養父，姑饒性命。然而使汝子孫決，定不長保矣。」且遺言曰：「若子棄世，而葬必也。自膝至脚，不可以盖衣服。」言畢而亡云爾。窃視按司之棺，有正德元年丙寅數字。然而久米島自洪武時為中山轄地，至于此時不可有征伐也。吾疑真仁古樽按司常恃威權暴虐人民；或懷謀叛之之心，以絕朝貢；正德年間，中山遣使征伐其罪者耶？歴世已久，莫從稽詳。

三十二年，始建丹墀石欄及龍柱。

三十三年，始制金銀簪以定貴賤。始制簪之金銀以定其官位之品級。而王之簪黃金龍花簪。世子未結欹髻，用黃金龍花大簪；及冠帶時，與王子及按司並有頂戴浮織冠。及擢法司者，俱用黃金葵花簪，不敢稍異焉。加銜法司及紫巾官用金葵花銀莖簪。自御鎖側官至群臣子弟，水仙花銀簪。新參子弟未敘爵位者，皆用水仙花銅簪。且王子及按司未結欹髻時，只用銀大簪。且聞得大君加那志及王后皆用黃金龍花大簪。公主用只黃金簪。自按司至群臣婦女，皆挿銀大簪。

三十五年，家來赤頭阿擢莘為王養父，興家門。成化年間，阿擢莘〈花城親方守知〉從具志頭郡來首里金城邑，借館宿居，勤家來赤頭職。其時尚圓王降誕世子真公，筮卜皆占曰：「擇吉月吉日時出城向南而過焉，始逢之人不論貴賤，為世子養父，萬壽無疆，千福無窮。」尚圓王如占言，命近習臣扶持世子。經過島添之路，偶逢阿擢莘。近習官即招阿擢莘進城以奏。王命阿擢莘為世子養父。阿擢莘誠惶誠恐，上言請奏：「臣生於窮巷之中，長於蓬茨之下，無游觀廣覽之知，有至愚極陋之累，不足對厚望，應明旨。雖然君命大如天重如山。」欲辭難辭，恭兼嘉惠，陞為養父。從此阿擢莘每日願世子萬福如舊勤赤頭職，後至王既薨，世子嗣位，諭登仕籍，卜地於金城邑，賜家宅，並授具志頭郡花城地頭職。其後歷履陞官，終至紫巾官。正德辛未，阿擢莘奏請：「臣病日重，將以辭世。願歸故園，葬父母墓。」王勅命：「養父勿憂勿慮。萬有一死，即令官府司葬殯之事。且發公錢以備葬埋之禮，使歸園葬父母墓。」阿擢莘稽首，頓首拜謝隆恩。不經數日，六月十三日卒。此時識名橋為暴雨所壞，不能徃過焉。聖主急令輔臣一夜二晝修造全竣。且蒙阿擢莘出葬之日，賜御紋、御德盆，巳命曰：「後來祭祀，必用此盆。〈今此盆猶存〉」已當葬行之日，聖主甚哀，登島添阿佐那而見其葬行，哭泣甚極。於是龕停于識名邑前，以慰聖主之哀慕，暫時送去具至頭郡，葬埋於那宇島。此誠千歲其遇，家門榮光也。〈今田舍俗，龕停中途為死者見島，從此始矣。〉

三十七年，宮古山始求大般若經。宮古山有金志川豐見親者，乳名曰那幾多津，恒拜佛讀經，心在忠義，為國祈福。弘治十三年間，中山征伐八重山時，跟隨仲宗根豐見親徃至彼地，引導前軍而攻擊赤蜂等，甚有功賞，陞為豐見親。是年之憂赴徃中山，當歸來時，買得大般若經百卷而歸至本島。自茲之後，每年四季設壇唱經，恒祈國泰民安，舩穩徃來，以為傳家之至寶。至于後年，崎原加和良讒愬金志川于島主仲屋豐見親〈童名曰兼盛〉，遂見殺害焉。後世之人以為掌司水程守護舩隻之神，恒以崇信焉。

四十三年，創造冕嶽石垣。此嶽巍然高峙廚乎諸峰，花木茂盛，常不凋傷，因名冕嶽。其神常守護國家，呵禁不祥，至靈至感，禱莫不應者焉。遠近之人皆到于此而祈禱焉。至于是年，築石為垣，前開石門一座，以為崇信。然一路嶮岨，徃還甚難。嘉靖年間，王令輔臣等內植樹木，外建拜殿，甃石為路，以供壯觀也。

創造園比武嶽石門。園比武嶽內植花築石為垣，前開石門，額有首里之王於幾也加森加那志，乃御代仁立中。正德十四年乙卯十一月二十八日數十字。然而其所創造者曆年已久，莫從稽詳。亦嶽內有一石碑，其文曰：尚巴志王御字，宣德二年丁未八月既望安國山樹舉木記石碑。今石碑猶存，而文字亦不明。然而其神至聖至靈，祈必應之。由是每值佳節及祭祀，且王幸他處時，親行拜禮。

附：正德年間，創建西御殿，以為待天使之所。又日本僧日秀上人隨流至國，自建社官于金武邑。今有觀音，何年建之，不可考焉。徃昔之世，真和志郡松川邑指歸地恒多，妖怪屢現。禍行客人。入夜更靜，不敢徃還。正德年間，有日本僧日秀上人隨波至國，念経立碑〈碑有梵字一字〉，以除鬼魅。自此而來，妖怪不復起矣。

四十六年，明世宗登極，改元嘉靖，且定二年一貢。王舅達魯加尼等慶賀世宗登極並進香武宗。時世宗賜王及妃錦幣等物。仍命禮部，遵先朝舊制，二年一貢，毎舩百五十人為限。〈二年一貢，亦從此而定〉

宮古山鯖祖氏玄眞獻上寶劔。平良之北務由川，每至夜半，音響搖地，光輝冲天，人民畏懼。鯖祖氏豐見親玄眞往去彼地，弭光滅，無有一物。俟至曙田，巡部滿處，用心見之，只有一劔。豐見親大奇怪之，收穫此劔而囬焉。自此之後，祥光填門，瑞色繞户，無有一點災殃。豐見親深珍重之，以為傳家之寶。至于後日，深念此之寶劍凢人庸民不可得而寶焉。嘉靖壬午，豐見親朝覲入貢，時手捧此寶劍至中山奉獻聖主。公務全竣歸島之事，陡遭逆風，漂到八重山，破舩于多武田礁，人皆致溺死。豐見親浮在海面。忽有一大鯖來負豐見親，至于海濱。豐見親以便上岸。即僱水梢坐駕小舟歸囬本島。翌年之夏，亦入覲中山。恭蒙賜金銀簪二、〈金鳳銀莖一、獅銀莖一〉白絹以上，即歸島焉。[3]

附：徃昔之世，宮古山有西銘嘉場仁也者，生質志篤，朴實誠慤，嘗為西銘郡主〈在平良之北三里許，亦為原野，遺址猶存〉，富貴尤極。遂生得三男，皆以賦性驕傲，恣肆矜誇。深恥父之瞎盲，要以傷害。父親自管其郡哥極，恣奢二女，姉名思美嘉，妹名明嘉津喜。伹是敦厚孝順，善事父母。出嫁之後，孝養愈厚。日歸父家，親自炊餐。先嘗進食。二女輪流侍坐膝下，晨省夕定，不敢怠惰。一日，二女皆有自家勾當，未到父家。三男大喜，催乎父親，到于城赤嶼〈在海洋之中，相離一里餘外〉，大蛇酒餚，以為宴遊。此時三男巧言騙詐，共似出海漁魚，拋棄父親，密密逃去，共回于家。至潮水已滿，父嘉場仁也頻呼三子，要歸家鄉。三子不在其處，無有應答之聲。父大驚，且哭。然年紀已老，双眼亦瞎，未能浮水而歸，泛于海面，任波漂去。只心念佛神，祈求救生。殆及半死矣，忽有一大鱣魚翻波而來，撞著嘉場。嘉場心想：「泛海難苦，寧葬鱣腹，以附鱣魚。」鱣魚即背嘉場而去。直至白川濱，嘉場不知何處，匍匐上岸，仰天泣哭。翌日，二女俱到父家，父不已在。二女大驚，即向三男問父之所在之處。三男曰：「予等不曾知道。今要尋求之。」二女深疑愈怪，再三強問，三男有將以謀害之氣。奈二女往去一處，密招內僕細細問之，曰：「昨三男催父出外。至于晚天，三男獨身歸家，未見父囬。」二女聽之，膽喪心裂，魂不附體。即携神酒握飯等廵到各處山野海邊，仰天伏地潜然啼哭，尋覓老父。至于日暮，尋到白川濱，倏逢老父。老父握二女之手，相喜相哭。老父將其三男殘害與鱣魚救生之事細告一遍，且問海有何物否？二女熟見之，果有鱣在海面，未敢退去。父囑之曰：「鱣魚救生，恩深似海。難以酬報。汝等急急扯一牛而來，殺給鱣魚以為啣結。」女子跑至牧地，拉來一牛給吃鱣魚。既而請告老父，回到于家。而遂放三男矣。厥後其二女與婿夫等輪流換班侍坐膝下，盡心奉養。年已老衰，以罹病症。即遺言曰：「鱣魚救我，恩深難報。汝等子孫，世世永誓，勿喰鱣魚。」言畢病勢日重，以終其天年。三男驕傲彌盛，放辟邪侈，無所不至。一日，三昆弟一齊乘舟出洋釣魚。陡遭暴風，任風漂去，湮沒海中矣。嘉場仁屋外孫從其遺言，不敢喰鱣焉。[7]鯖祖氏仲宗根豐見親玄眞係乎此姉七世孫，故附紀于此。[8]

痛禁殉死。自舜天王至察度王，未聞用人殉死焉，已經百餘年。國君已薨，不論男女，或二三十人，或十四五名，曰競殉死矣。諸士充特其數，隨貴賤之分，或二三名，或五六名而殉死矣。至此聖主發政施仁，文物維新，勅諭曰：「殉死悪事也。仲尼已悪始作俑者，何以使人殉而死也！决然而不可用焉。」時值國母已薨，遂命國人痛禁不許焉。〈詳見嘉靖元年壬午十二月碑文〉[3]

日秀上人奉安彌陀、藥師、觀音于護國寺。遺老傳説：徃昔之時，南風原郡崎山村有崎山里主者，常以漁為業。一日，徃海濱垂竿釣魚。偶聞後面有叫人聲，回頭視之，杳然而無影跡。只見海邊有一靈石，燦然有光。崎山疑其石作聲，奉安之于高處，曰：「若竿神果現靈騐，獲魚異常。」崎山大嘉而回焉。後亦有求必禱，禱必應之。遂帶此石藏之于家，恒威崇信。此時諸神欲奪此石。崎山恐有深藏此石，以釀大害。急把此石向北而去。神亦趕來，崎山急徃波上山以為躲在。于是乎，諸神亦化清風而去矣。時有神曰：「吾乃權現神也。曾聞琉球人民質朴誠實，清白寡欲，誠合神明。由是來臨此國，永為守護國家，呵禁不祥。須建社于此地，必也報汝洪福，以致子孫繁衍，家資殷富。」由是，崎山將其情繇題請。王允其請，即創建神社于波上山。嘉靖壬午日，城比丘日秀上人自作彌陀、藥師、觀音三像，奉安於此。崇禎癸酉六月之間，俄然灰燼神官。此時護國寺住僧賴雄預知其火燒，請奉三像移置寺內，遁其火難。窃按護國寺開山住僧日本僧賴重法印，洪武甲子八月二十一日入滅。由是考之，察度王建立此寺奉安愛深明王、弘法大師、地藏菩薩〈俗説薩州川內郡大平寺供養地藏菩薩。嘉靖年間，其地藏菩薩飛來此地。而王夢有靈騐，由是，王詔賜每日佛餉，以為崇信也。〉、不動明王等，以為祈願之所也哉。然而歴年已久，莫從稽詳焉。

四十七年，王舅毛文英自中華帶來鳳凰轎並吐水石龍頭。毛文英〈俗名澤岻親方，名乗盛里〉為王舅入閩赴京，慶賀世宗登極。偶見鳳凰轎，其法製異常，麗美見極。既而囬至閩省，即發公銀，密令匠夫造其轎。且得石龍頭，欣然而歸來，恭備聖覽。王大喜悦，以坐其轎。且將其龍頭安置瑞泉。遂蒙褒嘉。中山有鳳凰轎〈俗稱塔御轎〉與龍頭者，自此而始焉。[3]

四十八年，八重山西塘始授武富大首里大屋子。八重山武富島有西塘者，其為人也，賦性俊秀，噐量非凢。中山大里等以其才出衆，遂帶此人回到中山。即令西塘供奉法司家，經歷十餘年，朝夕匪懈，能盡忠節。時值于園比屋武嶽築建石門，法司以他善巧精工奏之於朝廷。即擢為建造主取。西塘即祈之曰：「若能竣厥功，得歸故鄉，必也供奉此神，以致崇信。」未閱數旬，石門告成。已歷二十五年，乞暇回家。法司以其有功，亦奏之於王庭。深褒嘉之，即授武富大首里屋子職，回至八重山。即于國仲地請奉園比屋武神，始為崇信焉。自此而來，武富村諸役人等每逢元旦、冬至及元宵節聚會，公藏遙向中山，恭祈聖禧。此後必到此處祈求國泰民安。後亦遍至各嶽而祈禱焉。

武富邑西塘創建八重山公倉。八重山武富邑西塘拜授武富大首里大屋子職，續滿挽與人以掌八重山之事。〈前有中山滿挽與人治其事。至于此時，叫囬滿挽與人，令他西塘代任其職。〉而諸島酋長盡赴于武富島，以聽法令。由是，西塘卜地武富島，創建公倉。而後西塘以武富島地狹人少，徃還未便，移之于石垣地，伹結草屋，以盖風雨耳。康熙丁丑之春，重修公藏瓦以改盖焉。

附：嘉靖年間，王有一寶劍，名曰治金丸。以其劍異常，王令虞建極〈京阿波根實基〉赴京磨之。王后以其劍樣密寫於壁上，而授與焉。虞建極奉命高捧此劍，將出王城。君真物神出院，而送于中山坊外。既而入京都，尋來良匠而磨之。磨匠知其劍為鏌鋣，密造新劍，換以還之，而建極不知其事而帶來。此時無神出現，而人不知之，只藏之于匣中也。一日，王后亦出其劍，與其劍樣以為相較，此劍不得合焉。王后即知非其寶劍，細告於王。由是王亦令建極赴京，討還寶劍。建極奉王命再入京都，逗留三年，盡心竭力，多用奇計，取得寶劍。而歸國之時，其神如前出院，迎於中山坊外。王大喜悦之，深褒嘉知，賜以采地，擢以顯爵。自此之後，威武偏振，馳名中外。蓋其為人也性質敏捷，剛且無私，勇力過人，局量宏遠。故時人深忌其驍勇不凢，不能交容焉。遂有人讒言，愬告于王。王欲賊害之，奈無斬誅之罪矣。由是一日招入朝廷，賜坐及茶。時令童子以匕首刺之。建極手無寸鉄，但以空手折破童子兩股，立出城門，行至中山坊處而斃卒矣。時有女君神悲傷其人無罪而死，即收其尸骸而葬埋焉。而人不知其尸之所徃也。今有坊外堆石為園，俗傳京阿波根塚，或亦然焉。[3]

首里孟揚清〈大里親方宗森〉為進貢使，那霸開洋。走到中洋，颱颶覆舩，人多溺死。揚清隨浪浮沉，氣將絕息。忽有鱣魚從浪間來，撞着揚清。揚清抱鱣，魚載揚清，有相救之形，揚清坐鱣背，任他走去。天昏風猛，不分東西，不知走向何處。已經二晝夜，走到一所。揚清就登岸，乃福建境內之地也。揚清揖鱣而言曰：「汝既救我，我得再生。深恩難報。若得全性命歸國，則教我子孫永誓，世世弗食汝肉。」哭泣稱謝。言罷，鱣魚搖頭搖尾，有歡喜之形。揚清芒芒然，則喜則患。尋來御邑，稟報覆舟併鱣魚救生等事。既而歸國，孟家一族不敢食鱣魚，從此而始也。

首里徃浦添邑之間有一高嶺，松樹茂盛，濃陰重重，人烟隔遠，景為幽僻之地。昔時此地甚多妖怪。時時出來詐變異貌，惱行路之人。日暮之時，人驚惧之，不敢徃來。時有日秀上人寫金剛経于小石，埋之于此嶺。即建碑石以壓妖魔。其碑石有金剛嶺三字。自此而來，妖怪不復起，而行旅之人亦飲徃還之安矣。

茗苅子無有嗣子，即以其家宅地給與外孫佐司笠按司加那志。佐司笠按司加那志乃真王女，尚魏鼎〈見里王子朝易〉妃也。尚真王於彼第宅新構室堂，賜尚魏鼎妃其宅。東南隅有大槐樹，常有白鷺投宿其樹上。佐司笠按司加那志見之曰：「白屬金，金生水。今見白鷺投宿此樹，必也彼槐樹下有清泉而湧出乎！」由是掘開樹下，果得清泉，叫名佐司笠泉。傳至裔孫向佐國〈越來親方朝伹〉，天巳大旱，田野乾涸，草樹枯槁。而大中、桃原兩邑無汲水處。依是，另開門路，徃來其泉，以為汲水。普濟渴人斯，佐司笠按司勝人遠慮也。〈流泉下門今猶俱存〉

板敷橋自古設杠以通徃來。然洪水橫流，屢致傾壞，不堪修葺焉。成化年間，東風平村有國吉者偶過此地細看，修其橋，而與奉行尚龍德〈越來王子朝福〉告説築防水基。龍德深喜悦之，即令國吉督工。國吉始築防水基〈俗叫瀨切〉，防其水災，以致久保之設焉。自此之後，橋已鞏固，不敢敗壞，亦不費人力焉。王深褒嘉之，特賜佐久真地田地高十石三斗八升八合，畠高三石九升〈共計十三石四斗七升八合〉，為他請地，以為傳家之寶。

吳氏家譜云：王長子尚維衡公曾為吳起良〈中西親方宗義〉婿夫。一日，維衡獲罪于王父，被遽逐放，而隱居浦添城。當是時也，其城就毀壞，宮殿荒蕪。瓦廢垣頹，鞠為駐野。由是起良獻其室屋，助造宮殿，奉安維衡公。萬曆己酉年，此之宮殿亦遭倭乱，以致燒灰矣。[3]

毛氏家譜云：日本人秀實自幼少時追從釋教為僧。〈稱澤首坐〉及成長時，有赴中華之志。一日聞琉球徃還中國，正德年間特來中山，隨毛文英〈澤岻親方盛里〉入中國。及歸國後，題請要返故鄉。於是乎強畱在之，而賜姓名並妻思户。〈此日本人不知為何而來〉且遂卜地宅於那霸而住居焉。後為伊呂農邊仁御倉西殿項，戴黃冠。[3]

窃按旧制：每郡設置按司一員，按司各建一城，常居城，承敷教化，蒞治郡民焉，猶若中華有諸侯也。或當見朝之期，則啓行赴京。或有公務之時，則暫駐首里；公務全竣，既歸各城，仍治郡民。此時權重兵戰，群郡爭雄，干戈未息。尚眞王改制定度，諸按司聚居首里，遙領其地；遣座敷官一員督理其郡事。〈俗叫按司掟〉而按司有功勳者，恩賜錦浮織冠，高陞王子位也。[3]

首里葛向〈北谷親雲上秀旭〉授平等大屋子，而未知何世而始也。窃聞昔時設置此役，而首里三州並諸郡公事分以為三，而大屋子三員、筆者三人各管其一，以為辦理。後又三員輪流，限期一年。其一員管諸郡邑爭訟，一員管首里三州公事，一員管假屋事務。至于近世，一齊同管百官見朝、按司告暇並獄囚事務。[3]

明朝之世，行大朝禮，群臣皆戴紗絹。至于今世，王始定百官分職，且製為此六色怕，而以其紫、黃、綠、青定貴賤、分上下。紫黃為貴，紅綠次之，青又次之。又一曰：王賜浮織紳於銘刈子，銘刈子纏頭為冠，而入以朝覲。王大喜悦之，遂賜浮織冠。厥後亦有浮織帕赤黃紫綠墨地，以五彩雜織者，乃王子弟及諸按司之冠也。又有紫綠赤色晴花浮織帕者，百官有功德多賜此帕也。紫帕親方之冠，自御鎖側至親雲上之冠，赤帕里之子、筑登之及諸士弟子未敘爵位者，並諸郡設理及家來赤頭之冠。綠帕，諸郡邑掟及螺赤頭之冠。青墨帕，賤輩之冠。昔螺赤頭並諸島掟皆頂戴之，今亦不然。[3]

嘉靖年間，日秀上人創建此堂，奉安夷殿于其中。夷三即殿，乃日本伊弉諾、伊弉冉之曾之子也。始生之時，四體不全，狀似蛭児。至三歲時，不曾走不。父母名之曰蛭児，裝載于舟，流去碧海。即至龍宮。荏苒之間，及七八歲，身體已全。吾許汝歸鄉，須管漁舟及納稅並商賈事。已臨別時，王寶物贈也他。即駕鱷魚而歸來。後世之人尊為市神，必建堂于市場，以為崇信。或人以夷殿想龍宮，俲其所駕鱷魚之形鑄造小鈸，懸之于寶前，日夜擊之，其聲响達于神人，使神以為喜悦焉。即今懸鈸于神前，人入廟內則二擊之，退則一擊之。此遺事也歟？[3]

尚清王
神號：天續之按司添。

即位元年〈明嘉靖六年丁亥〉

二年，王命毛見彩授那霸里主。〈此職自是始〉

八年，冊封使陳陳侃、高澄齎勅至國。世宗遣正副使陳侃、高澄齎詔抵國，諭祭故王尚眞，封世子尚清為中山王。仍賜王及妃皮弁冠服、綵幣等物。既而照例，全竣歸國。

九年，王以金奉進以勞冊使。王受冊封時，必以金四十兩奉饋冊封使，以酬航海之勞。今番陳侃等固辭不受，王舅毛實等入京謝恩，并以金奉進。世宗命陳侃等受之。[1]

十一年，發兵征大島。大島有酋長數人，而一人叫與湾大親。其為人，性資忠孝，惟善是務。同僚酋長皆是奸侫，與與湾大親不睦。其同僚來入貢時奏言：「與灣大親有謀判之意，請誅之。若遲延，必難制焉。」王以大島阻海、虚實難辨之故，被讒惑。是年命將發兵，往討與湾大親。官軍上岸，與湾大親仰天嘆曰：「吾無罪而就死，只知我者天也矣哉！」自縊而死。兵虜其子，載軍實而還。

十三年，毛見彩授自奧渡上扱理。毛見彩〈保榮茂親雲上盛實〉任自奧渡上扱理，以掌從國頭至與論、永良部島之事。今按諸家譜，自昔至今，未見任此職者。時有毛見彩曾任自奧渡上扱理，而歷年已久，莫從稽詳。[1]

創建地藏堂于那霸東西之境並湧田地。[2]日本僧有日秀上人者，隨波抵國，創建石塔那霸東西之境並湧田地。自刻地藏六像，奉安于其中，使人起崇信之心，以行善行之事也。那霸之塔銘曰：「一紙半錢，助成輩現世安穩，後生善所。嘉靖十八年己亥二月十二日敬白。」湧田之塔銘曰：「欽奉〈此下有字形，然糊塗難辨〉六道能化地，地藏菩薩〈此下亦有數字，漫然不明〉現世安穩，後生善所。大明嘉靖十八年己亥三春晦日敬白。」

附：徃古之世，素建阿彌陀堂于那霸東西之地，以為崇信。至于後世，亦建西福寺，移安其阿弥陀如來。嘉靖年間，改建地藏堂。由是至于今世，俗叫阿弥堂。康熙丙午年間，住僧賴意將其西福寺賣去，俗人以為家宅。後亦卜地于久茂地，改建桂林寺，奉安如來。而淨土宗僧住持其寺焉。

二十五年，金貴赤授國殿堂官。今按諸家譜，金貴赤〈識名親雲上安忠〉曾授此職。除此之外，無人任此職者。疑乎此職自是始也。[3]

附：

一 嘉靖年間，王命蔡靈中〈仲村柄親雲上政賢〉任御物城職。而不知何世而始也。

一 嘉靖年間，那霸若狹町邑有衛氏〈具志川月春〉。其為人也，生質篤恭，存心素直。一日，出于祖野崎，以為戲遊之時，忽有一老翁過來濱邊掘砂埋物，忽化清風而去。月春深奇怪之，往行其處，掘起其所掘之沙以觀看之。即有黃金白銀堆填其坎內也。月春大驚且怪，不敢稍動焉。暫時喜悦曰：「我遇此祥，乃天祐錫之也。」遂取黃金白銀而歸家矣。

一 真和志郡古波藏邑有王農大親號稱仁岳者，降生一女子，名曰真世仁金。此時有神出現于王農地。聖主親臨其地而祭祀焉，遂幸于大親之宅。大親出外，不在其家；幼女獨居看守焉。忽覩王駕枉臨，乃設位迎之。王熟看其幼女舉動，周旋大異凢人，誠有成人氣象。王即命大親比及幼女成長，侍令後宮。幼女年甫十四歲，始以入宮。既膺寵愛，擢為夫人，而生尚洪德〈讀谷山王子朝苗〉，封敘大按司志良禮。厥後大親無有嗣子，其所有家產田地等悉與外孫尚洪德公。而今子孫世受其田地而奉祭外祖焉。且春秋二季皆聚宗族，以祭湧田神社也。

一 嘉靖年間，薛明道〈江洲親雲上賀章〉奉命為紋船使，到薩州以為聘問。此時請天神木像而歸回，即卜地于那霸善興寺西側，創建此堂，而奉安其中。而航海及告祈者必到于此而祈禱焉。

一 首里湛氏〈數明親雲上〉，原來美里郡伊霸村人也。自幼稚時，深嗜神歌，朝夕詠謠，不敢懈怠焉。比及壯年，詠謠得妙矣。嘉靖年間，聖主行幸久高島。湛氏為神酒司頭，捧獻神酒到久高島。時聖主下來，鷁舩將返棹掛帆。湛氏乗鷁舩奉獻神酒，回到中洋，黑雲四起，風雨頻至，東西不分，狂浪澎湃，進退共難。於是湛氏立鷁舩頭，謠神歌曲。再三歌謠，風波漸靜，天面四開，鷁舩無恙，到與那原。聖主深蒙褒美，擢家來赤頭職，為神歌頭，頂戴黃冠。後賜大島地方數明地頭職。

尚元王
神號：日始按司添。

即位元年〈明嘉靖三十五年丙辰〉，毛見彩授御双紙庫理。自昔設置此職，稱納殿奉行，未祥何世而始焉。是年，王令毛見彩〈保榮茂親雲上盛實〉任御双紙庫理職。康熙庚申，兼管官勢頭事務。辛酉之春，総理朝廷典禮。

二年，送還中國被掠金神等六名于福建。本國海疆守臣馬必度所獲中國被掠金神等六名，附搭貢舩送還福建。世宗仍賜勅獎諭，而有厚賜馬必度等。

四年，創建屋嘉部村。首里和積善〈國頭子景常〉乃是尚元王御妃東之按司叔父也。聖主深恤其貧，賜屋嘉部田地。由是移家宅于其地，改名屋嘉部子。其為人也，性質孝友，行事信實，故遠近之人深慕其德澤。自南至北爭先歸來聚為屋嘉部村。

七年，冊封使郭汝霖、李際春齎詔至國。嘉靖丁巳，王遣正一議大夫蔡廷會、長史蔡朝器等入貢，照請襲封。至于戊午，世宗命刑科給事中郭汝霖、行人李際春為冊封正副使。因海寇出沒不時，未及開洋。己未之秋，蔡廷會、長史梁炫等奉表貢方物並謝恩。時廷會等具言：「海中風濤回測，海寇出沒不時。恐使者有他虞，獲罪上國。請如正徳中封占城故事，賚回詔冊，不煩天朝遣封。」福建巡按御史樊獻科以聞。世宗命禮部議。禮部議奏：「昔正徳中，占城國王為安南所侵，竄居他所，故令使者賚回勅命，乃一時權宜。然占城國王沙古卜洛猶懇請遣使封，為蠻邦光重。今琉球左海中，諸國頗稱守禮，累朝以來，待之優異。毎國王嗣立，必遣侍從之臣，奉命服節冊以往，著為例。且廷會無世子印文，若遽輕信其言，萬一世子以遣使為至榮，以遙拜為非禮，不肯受封，复上書請使如占城，將誰任其咎哉？乞凡朝貢並冊封如例，以示大典。」世宗從之。至于是年，海氣稍靖，特遣冊封正使刑科給事中郭汝霖、副使行人司行人李際春齎詔抵國，諭祭故王尚清，封世子尚元為中山王。仍賜王及妃皮弁冠、綵幣等物。既而照例，全竣歸國。

王以金請命，冊使不受。王受冊封，以金四十兩，例餽冊使。今番郭汝霖等不受。王舅穆涷徳等入閩赴京，謝襲封恩，并齎金請命。世宗曰：「朝廷命使無受謝之義。詔聽汝霖等辭。」尋以二臣遠行，著勞各賜錦幣。[1]

葛宜盛任石木奉行。徃昔之世，未聞此職。至于是年，始令葛宜昌〈座喜味親雲上秀昌〉任石木奉行也歟。歴年久遠，莫從稽詳。至于近世，令設木奉行，專管重修宮殿及修造器物之事。

創建奉神門前石欄。法司官澤子毛廉、馬良詮奉命于禁城奉神門前始建石欄杆。

加建天使館亭。天使館大門內有公堂一座。進則寢堂，冊使二員相共栖居焉。東西廊、二後小堂，一僅容從者也。冊封使郭汝霖等以海氛欝蒸、室廬畧隘而深憂慮之，以告大夫蔡廷美轉為奏聞。王即命廷美鳩工掄材，東西之地各造一亭，與後垣相隔約丈餘許，不日而成。巳結竹籬于兩傍，亦植花草于前楹，而設為花塢于各處，頗有幽雅趣。郭公等大喜，乃書其扁曰「息思亭」。其記今存。次後每會冊使來臨，必于寢堂後構小樓二，著為例。[1]

九年，仲敬芝授大下司御物奉行。王令仲敬芝〈川頭親雲上充輝〉任此職。崇禎年間，尚豐王時，亦有授此職者也。至于即今，無有此職。為何建之，何世廢之，不可得而詳焉。

十年，中國被掠人口以便送還。本國山北守臣鄭都所獲中國被掠人口，附搭貢舩送還福建。世宗嘉王忠順，降勅獎諭，仍賜王銀五十兩、綵幣四表裏；貢使梁灼、鄭都各賜銀三十兩、幣一表裏。

十二年，穆宗登極，改元隆慶。

十四年，送還中國被掠人口。王遣海疆守臣由必都等，送還中國被掠人口。福建守臣以聞。穆宗以王屢效忠誠，賞賜銀幣如前。至于辛未，又送還人口，亦蒙勅，獎賜如前。

十六年，王統大軍徃征大島。大島與灣大親亡後，其同僚等謀叛，絕貢不朝。由是，王親率大軍，駕船五十餘徃征大島。賊徒領兵迎敵，戰未數次，大敗而走。官軍深入其境，金鼓震天，勢如雷霆。賊徒大驚，降者無數。賊酋無力可戰，被縛受誅。王命別立酋長，撫安百姓。既而捷凱，班師而歸焉。[1]

加建一廟于圓覺寺。弘治甲寅，創建一廟于大殿右地。然廟宇窄狹，難以奉安先王神主。至于是年，加建宗廟，名之曰御照堂，以為正統昭穆諸位神主而祭祀焉。

馬順徳祈代王躬以致兵卒，遂蒙褒獎，擢按司。馬順徳〈國頭親方正格〉嘗任法司職。時扈從聖駕往至大島征伐他罪時，王罹病危甚。順徳深悲憂之，籲天告神，深祈代王而死。未閱數日，王症果愈，班師而返。是年，順徳深病而卒。由是王以馬思良、誠驥、順徳世盡忠貞，有功于國家，特命順徳長男似龍擢為按司，世受襲爵，著為定規。[1]

久米島赤嶺宇榮比屋討大島，賞賜地數畝。中山遣軍征討大島。時久米島仲里間儀間村赤嶺城村宇榮比屋從軍而行。惟笠理村人只恃地甚嶮岨，不敢降服。大將令他二名征討其邑。赤嶺宇榮比屋等奮勇，勵力相共，攻破笠理，邑人遂致投誠。聖主嘉其功勞，賞賜大原地數畝。

附：嘉靖年間，王令毛永蔭〈兼城親方榮重〉任首里大親。未知何代而始置此職，後亦未有此官職。

尚永王
神號：英祖仁耶按司添，又稱日豐操王。

即位元年〈明萬曆元年癸酉〉，送還中國被掠人口。此人口附搭貢舩送還福建。時獎賚如例。

附：萬曆年間，首里宣擢英〈東風平親方董精〉任那霸里主職。當于此時，自捐銀錢於親見世大門，創建門樓，以為物處。

三年，明神宗優待貢使。萬曆三年乙亥，世子遣使貢方物。神宗命禮部除例給外，另給鷄鵞、米麪、酒果，以示優異。

七年，冊封使蕭崇業、謝杰等賚詔至國。萬曆乙亥，神宗命蕭崇業、謝杰為正副使。至于是年，正使户科給事中蕭崇業、副使行人司行人謝杰齎詔抵國，諭祭故王尚元，封世子尚永為中山王。仍賜王及妃皮弁冠服等物。既而照例，全竣歸國。

首里坊易榜曰守禮之邦。本國自通中朝而來，修職入貢，讀書學禮，即明大祖稱為禮義之邦。嘉靖年間，禮部奏曰：「琉球在海中，諸國頗稱守禮。又尚永王受封時，制詞有云：『世修職貢』，足稱守禮之邦。」由是尚永王命法司，始用「守禮之邦」四字為額。然平常止用「首里」二字；毎會冊使賁臨，易以「守禮之邦」四字為例。康熙年間，始定榜字，曰「守禮之邦」。

附：

一 萬曆年間，汪永澤〈小橋川親雲上孝韶〉任瓦奉行職，総管陶瓦並燒瓷等項。至于近世，另設燒物奉行，各管其事。今亦瓦奉行総管其事。〈昔有中國之人來至此國，卜地于國場邑，始開第宅而栖居焉。即造陶窑于真玉橋邑，恒燒瓦以為家業云爾。〉

一 萬曆年間，黃得正〈賜名國親雲上吉忠〉為勢頭頭役大下司御鎖之側。又題奏全抄云：順治年間，尚賢王時，亦有大臺所御鎖之側，而未知何世而裁去也。

一 萬曆年間，那霸東邑屢次火燒，人家盡屬烬煨。于是乎，下天妃廟前鑿做池塘，以防其火災。又一説：甚忌里街似火字，以掘此塘而避焉。此二説不知孰是。

尚寧王
神號：日賀末按司添。

即位元年〈明萬曆十七年乙丑〉，翁世思授螺赤頭奉行。翁世思〈城間里之子親雲上盛政〉任螺赤頭奉行職，兼管螺赤頭簾匠、貫物匠、火矢人、疊打匠、皮匠、加籠匠矣。[4]今按諸家譜無任此職者。由是孝之自此而始也歟？[5]

四年，毛鳳儀等征討謝名一族。首里西側謝名一族謀叛，王命毛鳳儀〈池城親雲上安賴〉、毛継祖〈東風平比嘉親雲上盛續〉、金應照〈摩文仁親雲上安恒〉等徃討之。鳳儀等奉命，率領義兵行至其宅，四面環攻，水洩不通。謝名固守家庭，防備甚密，不敢出戰。於是乎，鳳儀等無力可施，繫火於矢射彼屋上。倏然火烟大起，燼煨房屋。則其一族出庭迎敵，數次而勝敗未分。鳳儀等揮鎗振劍，勵力奮勇相戰。亦數合，遂殺其將一名，則族黨殺戰，寡不勝衆，盡被擒擄。鳳儀等大得捷功以聞。聖上大悦，各賜紫冠，以加褒嘉矣。

毛鳳朝授金奉行。毛鳳朝〈阿波根筑登之親雲上盛韻〉任金奉行職，兼管金具師、裱具師、削物師、雕物工、縫物工、糸組工、貫工、鞍打工、錫工矣。[6]今按諸家譜無任此職者。疑乎此職自此而始也歟？[7]

五年，毛光秀授御物奉行。本國設置此職，未詳何世而始。今按諸家譜，但看毛光秀〈大湾親雲上榮清〉始授此職也矣。[8]

九年，創建太平橋。首里之地有一小川，自古設板為杠，以便徃來。萬機之暇，深念人民涉跋之險，特命輔臣疊石建橋〈在首里西州與西原郡平良邑之境〉，刻岩成路，名之曰太平橋。從此之後，人民共免滑亂崎嶇之憂，牛馬皆喜任載易馳之安也。

十五年，扶桑僧袋中至國。日本國淨土宗僧袋中雲遊本國，逗留三年，著作神道記一部。且摭取佛経佳句以和俗言而教之於那霸人民，日夜誦之讀之，使人興發善心、懲戒悪志也。本國念佛自此而始。

十六年，楊壯盛授仲頭御鎖側。今按諸家譜，自古至今，未見任此職。但有楊壯盛〈山內親雲上昌倫〉嘗授此仲頭御鎖側官職耳。而歴年久遠，何世始置，且為何廢之，莫從稽詳。[1]

十七年，総官野國自中華帶來蕃薯，以播于國。総官野國，野國邑人，自中華蕃薯植于盆上而帶來。麻平衡〈儀間親方真常〉聞之，徃乞其苗，且問栽培之法。野國告之曰：「蕃薯條為圈埋之於地。已當實熟之時，掘以食之。」平衡如其言，以為栽植。歴乎數年，蕃薯繁多。一年，凶荒，五穀未登，民人饑饉。平衡掘用蕃薯賑濟。人民時念蕃薯，以補五穀。本國珍寶莫大於此焉。即切蕃薯條，播之於野。歴至十五年間，人皆知蕃薯，以充飯食，廣敷國中矣。至于近世，於野國港西地洞中創建石堂，奉安野國神骸于其中，每年二次祭祀之。亦野國里砂邊等三邑人民，二三月中擇吉祭祀其墓，以祈豐年。亦小祿郡儀間人民致祭于儀間赤平，以報野國之恩也。

始以天界寺為廟。此廟伹請貴戚可受王薦者而奉安于此廟。著為定規。

十八年，冊封使夏子陽、王士禎等至國。辛卯之春，王遣正議大夫鄭禮等奉表入貢。始以尚永王訃告于朝，並言：「國方多事，未暇請封。」禮部咨言：「父王既薨，宜速請襲爵，鎭壓國人。毋以地方多事為辭。」至甲午冬，使者于灞等迎接京回貢臣。時于灞等自為世子尚寧請封。福建撫臣許孚遠以海氛未息，議奏遣使齎勅至福建，聽來使面領；或遣慣海武臣同彼國使臣往，尚其無虞。神宗曰：「待世子表請，然後如議頒封。」禮部議奏：「今已海氛甚盛，但取具該國王舅、法司等官印，結與世子奏本到京，即頒勅封，不必遣官。」神宗曰：「琉球既來請封，宜選廉勇武臣一員同往行禮。」庚子秋，長史蔡奎等仍請襲封。禮部右侍郎暑尚書事朱國祚奏言：「琉球國僻處東南，世修職貢。時當承襲，屡遭倭警，延逭至今。既経世子尚寧奏請，相應准封。其該用皮弁、冠服、紵絲等項，宜照例應付。遣官已奉明旨，但據其陳乞情詞，投引會典，必以文臣為請，惟聖明裁定。」神宗從之，命兵科給事中洪瞻祖、行人司行人王士禎爲冊封正副使。但海氛未息，而未及開洋，瞻祖以病卒，命以兵科右給事中夏子陽代之。乙巳之年，神宗命正副使夏子陽等作速渡海，以彰大信。仍傳諭本國：「以後領封海上，著為定規。」于時夏子陽等齎勅至國。而撫臣徐學聚，同巡按方元彦，以濱海多事，警報不止，奏請如前旨，遣武臣前往。夏子陽等且言：「屬國言不可爽，使臣義當有終。乞堅成命，以慰遠人。」神宗從之。至于是年，神宗遣正使兵部右給事中夏子陽、副使行人司行人王士禎等齎詔至國，諭祭故王永，封世子尚寧為中山王。仍賜王及妃冠服、綵幣等物。既而照例，全竣歸國。

十九年，神宗補賜閩人阮國、毛國鼎。萬曆丙申，王遣王舅毛鳳儀等謝襲封恩，附奏：「洪武、永樂年間賜閩人三十六姓，其孫子知書者，授大夫、長史為修貢謝之司；習海者，授通事、總管，為指南之備。今世久人湮，文字音語，海路更針，常至違錯。乞依往例，更賜數人。」禮部以聞。翌年丁未，神宗仍以阮國、毛國鼎二人，許入本國臣籍。即今唐榮阮、毛二姓是也。

二十一年，始置宮古山砂川頭職。嘉靖年間，鯖祖氏仲宗根豐見親玄真三男宇真乃古擢為下地大首里大屋子。萬曆己酉，國中與人〈童名武佐〉入貢中山，時亦擢為砂川大首里大屋子。官子、島頭三貢自此而始焉。

日本以大兵入國，執王至薩州。本國素與薩州為隣交，紋舩徃來，至今百有餘年。奈信權臣謝名之言，遂失聘問之禮。由是，大守家久公特遣椛山氏、平田氏等來伐本國。小大難敵，寡不敵衆，王從彼師軍到于薩州。

二十三年，王自薩州回駕本國。王留薩州已経二年，王言：「吾事中朝，義當有終。」大守公深嘉其忠義，卒被放回。然後國復晏然。

創建宮古山祥雲寺並神社。遺老傳説：徃昔之時，宮古島邪神妖魔屢出于世，大惱人民，不堪其憂焉。平良地志禮滿里有平良大屋子者，嘗入貢中山。公事已竣，那霸開舩。回到中洋，陡遭逆風，漂至高麗，而言語不通、容貌相異。高麗人忽擒平良，置之于几上，將斬其頭。平良潜然流涕，仰天告救。遂指琉球二字于地。高麗人即知為球人，解縛慰之，給糧瞻養。已經五年，送至北京。又逗留三年，值乎琉球貢使歸來中山，平良想已逃其苦難，全命以歸者，豈非天庇耶？乃請波上山大權現歸至故鄉，創結茅菴，奉安之于其中，以為崇信。自此之後，惡魔退避不敢惱人，一島泰平，四民安樂。萬曆辛亥，薩州檢察使奉命來臨此島量丈田地。回至球國，檢察使題請國王，幸准其請，創建神社並寺院于平良地，名其寺曰龍峯山祥雲寺。即奉達磨大師、釋迦如來，盖以陶瓦，而奉移大權現麗美輪美奐矣。乃延山月，以為開山住持也。

王裁諸郡按司掟，始建地頭代。[1]

菊隱任相臣加判役。國相尚宏〈具志頭王子朝盛〉卒。由是西來院住僧菊隱國師實授此職。[1]

二十四年，毛泰運授貝摺奉行。毛泰運〈保榮茂親雲上盛良〉奉命任貝摺奉行，兼管繪師、繪物師、木地引御櫛作、三線打矢作等匠夫之事。然而此等匠夫自何世而始，不可得而詳也。

神宗命十年一貢。萬曆壬子，王遣栢壽、陳華等咨言：「王已被縱歸，國復安然，仍遣使修貢。」神宗命福建布司移咨本國，言：「琉球新経殘破，財匱人乏，何必閫闕遠來？當厚自繕聚，俟十年之後物力稍完竣，然後復修貢職，未為晚也。」遂定十年一貢為例。[1]

二十六年，欽德基生異人自了。欽氏諱可聖，童名真竈，首里之人也。父欽德基〈城間親雲上清信〉，母馬氏思乙金。始生口唖，父母以為廢人，不教以讀書。八歲時，以手指天日向其父，欲有問狀。父以為唖子故，態不之答。乃登海山絕頂觀日所自出處，晨往暮歸，如是者月餘。忽鼓掌大笑，似有得夫天地旋轉、日月升沈之理而快意焉。自是遇一事、見一物必窮晝夜思索，務得其故，而後已類如此。其兄覺鎗棒法，自了從旁竊勸，盡得其妙。後凡於庭中試其技，自了見之，冷然而笑。兄怒曰：「汝以我有破綻處，或者汝能之乎？」自了持棒下庭，盤旋飛舞，勢如矯天游龍，操縱靡不如法。其兄始愧，服不敢言。一日，同里中兒登山，見一羊從高巖墜下不死。自了凝眸而思，默想所以不死之故者，良久，忽大悟，遂飛身下岩。衆大驚，以為必死。下山視之，無恙也。其弟借鄰人書，置案頭。自了翻閱畢，弟持去。自了索筆疾書始末，無一字錯落。喜臨池學帖，筆如龍蛇，得王右軍遺意。善鐫圖章，刻畫古朴，有秦漢風。尤工丹青，凢古人墨蹟，摹倣逼肖，雜之古畫中，無有能辨之者。後乃以善畫得名。中山王聞之，召入內廷命畫。凢山水花竹翎毛，筆筆入神。王愛之，常侍左右，賜號曰自了。崇禎年間，冊封行人杜三策至中山，王出自了畫索留題。杜公大加稱賞，比之顧虎頭、王摩詰，以為近代無有也。迄今字畫流傳國中，人得之如獲至寶。年十八，無疾而逝，葬三日後塚開尸脱，唯餘空棺，衣履異香繚繞不散。惟獨恨自了無文章傳世耳。使其父教以讀書，則古文詞詩歌必能追踪往哲不則，天或假之以年，閱歴久而聰明生，未必無詞藻可觀也。

二十九年，向洪基授平等側官。本國設建此職，未詳何代而始焉。伹向洪基〈與那原親雲上朝智〉授此職，時專掌平等所並首里事至于近世，兼仕取次職。

宜巨卿授浮得奉行。宜巨卿〈內間親雲上董德〉為浮得奉行。題奏全抄云：崇禎年間尚豐王時，有浮得奉行職。而後無任此職者，未詳何世而廢止也。[1]

毛振藢授當頭職。毛振藢〈上江洲親雲上盛相〉嘗為當頭，而何世而建之，為何廢之，不可得知也。

三十一年，始制八卷冠。遺老傳曰：昔時以乙丈三尺之布纏頭，八重山卷以為冠，故曰八卷。是年，王幸久高島，行到中途，忽遇大雨，群臣衣冠盡濕，而萎獨有蕭元瑞〈仲地筑登之名禮〉所戴之冠無有濕貌，異乎群臣之冠，不散凋萎。王奇異之，伹有蕭元瑞八卷冠由極為質地組布為皮。王深褒美之，即令群臣僉倣此八卷冠也。〈神道記曰：本以一丈三尺布纏頭，布分薙囯，改造八卷，分薙玉，乃黃自昌·脇名國親雲上吉治也。未知孰實。以此考之，今八卷者，始于黃自昌，而蕭元瑞次之也哉。〉[9]

附：

一 我國土瘠少，國用不足，故與朝鮮、日本、暹羅、爪哇等國嘗行通交之禮，互相徃來，以備國用。萬曆年間，王受兵警，出在薩州。時王言：「吾事中朝，義當有終。」日本深嘉其志，卒被縱回。自爾而後，朝鮮、日本、暹羅、瓜哇等國互不相通，本國孤立，國用復缺。幸有日本屬島度佳喇商民至國貿易，徃來不絶。本國亦得頼度佳喇，以備國用。而國復安然。故國人稱度佳喇曰寶島。

一 萬曆年間，向益國〈越來親方朝上〉一日巡至各處，取來花梢〈俗叫花具〉，歸來收港村。偶遇驟雨，日落西山，將至黃昏，避雨于墓前〈在其橋北面〉。忽有墓外告訪一聲〈俗叫御左右來〉，即自墓內亦有應一聲〈俗叫誰〉。又墓外有聲曰：「予今燃眉缺乏，由是前日汝所借之錢要以使用。屢次催促而未見償還。至于目今缺用已甚，請乞早速返給，補其缺乏。」又墓內有聲曰：「予要以火速奉償，無有錢寶。而俟延已久，今于獲罪已多，請宥其罪矣。于本月之開當回忌日，想子孫有燒紙而祭，必於其時以致奉償。伏乞寬數日，以貺全恩。」自此之後，寂寂寞寞，無有一聲。向益國深奇異之。此時雨又暫晴。即到收港村，問墓主人。村人曰：“其墓主者，今在仲間邑，名稱西原。」向益國又徃至他村，訪其子孫，細告一遍。西原流淚曰：「亡父忌日，與君之語不稍異也。然子孫自素窘迫無倚，而告不孝。」深恨不能供祭祀而哭淚如雨，不敢少止焉。向氏即發給米錢，以濟貧缺。西原深拜謝之。當其忌日，謹供祭品，以致祭祀。其夜有靈夢，細告西原曰：「深蒙向公洪恩，祭品甚厚。況復前借人錢屢被催促，延至數旬，難以送還，羞愧最深。今日以其祭錢全為償還，以致安心也。汝明晨必徃向府，以致謝恩。」翌日，西原早徃首里，拜謁向公，告説靈夢，深為拜謝。自此之後，西原子孫每年製酒獻向府，以報鴻恩。是故今呼其墓曰御左右墓，又称被催賃墓。

一 萬曆年間，親見世地內有一公藏，名之曰金庫。但有大屋子、筆者，而屬于鍛冶奉行亦理其事。至于近世，毀其公庫。[1]

一 萬曆年間，毛時儀〈安里親方清房〉任石木鐵三奉行主取職。未知何世而始，亦為何而裁也。

一 萬曆年間，唐榮鄭週〈俗曰萬古長史〉時奉命書天界寺三字匾額，以懸于妙高山大門云爾。

一 徃昔之世，麻姑山、八重山未設績織之屋，各島人民家家績織，以出夫里布。至于此時，各島諸村邑創建績織屋一座，以為納貢之處。

目錄
尚豐王
神號：天喜也末按司添。

即位元年〈明天啓元年辛酉〉，改建辨財天女堂。尚眞王建堂于沼中，藏方冊藏經。曆年已久，經朽堂壞，而成空地。由是命輔臣改建辨財天女堂。

二年，葛葉萋授文子。葛葉萋〈屋良里之子秀名〉為勝連、具志川、越來、讀谷山、北谷、仲城、浦添等文子。至于後世，無有此職，歴年久遠，未詳何為而始也。

毛泰運授百次御鎖側。毛泰運〈豐見城親方盛良〉仕百次御鎖側職。至于今世，未聞任此職者。而歴年已久，何世建置，為何裁去，莫從稽詳。

和德茂授石大勢頭。和德茂〈具志川筑登之景條〉嘗為石大勢頭。而未詳何世而置且廢之年紀。

翁啓豐始授御書院當官。今置三員，未知何代而始焉。今按諸家譜，但有翁啓豐〈具志川里之子親雲上盛長〉曾任此職也。[1]

喜宗命定五年一貢。王舅毛鳳儀〈池城親方安賴〉、正議大夫蔡堅〈喜友名親雲上〉訃告尚寧王薨，兼請襲封，又奏乞二年一貢，以效忠順。禮部以聞。喜宗以本國陳請情功，仍定五年一貢，著以為例。[2]

三年，麻平衡始製黑糖。麻平衡〈儀間親方真常〉深念本國有甘蔗不知製糖，於是令儀間村人到福建，已學製糖之法，纔於平衡家。已取甘蔗汁以𤋄黑糖，終及國中矣。

毛嗣義始授御右筆。毛嗣義〈安里里之子親雲上清盈〉實授此職，未詳何代而始焉。今按諸家譜，但見毛嗣義曾任御右筆也。[3]

四年，始贈封赤地五色浮織冠毛鳳儀。王遣法司王舅毛鳳儀〈池城親方安賴〉入閩進京，公務全竣。至癸亥年，四到江南，不幸病卒。翌年，王深恤其出使死在外城，賜祭其靈前，並瞻封五色浮織冠。本國贈位自此而始焉。

指揮蕭崇基齎詔至國。前有熹宗登極，改元天啓。仍頒詔於福建布政司，轉令衛指揮蕭崇基齎詔來諭。崇基未至國。至甲子秋，布政司奉旨，仍遣蕭崇基，命使臣蔡堅等賫捧登極及大婚之詔至國。翌年之春歸朝。[4]

五年，設置筭用奉行。當時，筭用奉行專管諸庫御物並知行高及查騐貢舩事務。

法司官一員，率官役等到諸社祈福。窃按達理双紙曰：天啓丁卯元旦及十五日，法司官一員率三百十一官員到諸社，以為祈福云爾。〈紫冠官三員、座敷九員、邊巡理官二員、平等大屋子一員、勢頭官四員、親雲上七十七員、里之子、筑登之共二十一員、家來赤頭一百九十四名，通三百十一員，進城四拜，已畢，拜謁波上山權現、天尊廟、廣嚴寺、沖山權現、天妃廟、龍王殿、長壽寺神社、天久山權現、崇元寺廟、神德寺、八幡神社、荒神堂、圓覺寺廟，以祈聖躬萬歲、子孫繁榮、國泰民安。亦進城九拜。聖王出御，又行四拜之禮。〉 [5]後亦裁其法司，令紫冠為社參長也。此時有西堂僧二員，先到諸社寺燒香祈福，俗呼先立坊主，而今裁去其僧，令各寺住僧燒香。

六年，穎纘賢實授金庫理。今按諸家譜，但穎纘賢〈喜舍場親雲上惠安〉曾任此職，未詳何世而興廢也。[2]

七年，馬奕基實授御書院親方。窃按典籍，未知何代而始建之也。至于是年，馬奕基〈伊計親方良德〉實授此職。[6]

八年，英助祖實授総山奉行。本國設置此職，未詳何世而始焉。至于是年，英助祖〈伊祖親方重政〉曾任山奉行職，專管山林竹樹之事。

賜建善寺于恩叔，以為隱居所。

附：景泰年間，尚泰久王創建靈芝山建善寺，已歴一百五十餘年，棟宇爛朽，宮墻倒塌，以成空地。萬曆己未，尚久公〈金武王子朝公〉、尚文公〈仲城王子朝益〉相與商議，改換舊址，再造丈室，以為祠廟，令住僧而看守此寺。至于是年，尚豐王始將此寺永賜恩叔長老，以為隱居之處矣。〈詳乎御印判文〉

麻姑山分平良、下地、砂川三郡。

指揮閩邦基齎詔至國。懷宗登極，改元崇禎。仍遣指揮閩邦基齎登極詔。翌年四月歸國。

十年，蔡堅、栢壽運營請封之事。本國無接待天使之銀兩，由是特命蔡堅〈喜友名親雲上〉、栢壽〈小祿新親雲上良宗〉擢御物奉行職，令他二人運營請封之事。堅等晝夜盡心，千計萬運營銀兩，遂補其所不足之銀兩，以得接待天使。是專依彼二人之計也。

十一年，金瑞輝實授美御殿御藏御鎖側。金瑞輝〈伊貰親雲上安光〉為美御殿御藏御鎖側，而後不聞此職。窃按諸典籍，未詳何世建而廢也。[2]

和德茂授御殿勢頭。[7]和德茂〈久米具志川親雲上景條〉曾任此職，而後無任此職者。未閱何而裁者也。

始界久米島比嘉夫地頭米地，以賜有功。

十三年，冊封使中杜三策、副使行人司行人楊掄賫勅至國。明懷宗遣正使户科左給事中杜三策、副使行人司行人楊掄齎勅抵國，諭祭故王尚寧，封世子尚豐為中山王。仍賜王及妃冠服、綵縀等物。既而照例，全竣歸國。

懷宗命定二年一貢，仍增貢船一隻。王舅向鶴齡、紫金大夫蔡堅等隨冊使杜三策等入閩赴京，謝襲封恩，附具奏，乞貢期如舊制二年一貢。懷宗纔允其請，仍定二年一貢，著為典例。又具疏言：「昔者本國每會貢期，必駕船二。近减其一，而係乎不便。乞增一船，以便徃來。」陳請懇切。懷宗嘉其忠順，悉依許之。[2]

鄧氏糸滿獻米三十斛。冊封勅使賁臨本國。當此時也，屢有大風，五穀不登，民大饑饉，公司庫藏穀物，已之費用甚缺。由是，鄧氏糸滿〈任糸滿地頭職，而住居宮平邑，革去其諱〉獻白米三十斛，深蒙褒獎。

十四年，傅介俊搜出殺人之賊免兄枉冤。首里普畿下〈地名〉有一人名叫座波。一夜，座波有事出外。行至赤田寒水川之路，倏忽之間為賊被殺。座波族人巡行各處，密訪其賊。此時吉時逢〈濱比嘉親雲上孟辰〉僕人聞之，將其事相說同僕。時逢曰：「殺人之賊不曾顕露，今漫說之，恐有受大災也哉。其賊未明之間，不可軽語也。」座波族人聞之，得此言，即告于平等所曰：「時逢與座波夙不和睦，今聞時逢戒僕之言，則時逢殺座波断然無疑矣。伏乞鞠明此事，以致抵命。」平等所官捕來時逢，審問殺座波事。時逢素不知此事，然鞠問已甚，無言可辨，只獲冤枉之罪。時逢同母弟傅介俊〈高安親雲上原好〉深憂兄之受誣坐罪，日夜遍行各處，密尋殺座波者。一夜巡到鳥小堀邑，夜深人靜，偶看其河邊有殺猪而洗之者。介俊深奇怪之，從旁偷視，乃是汀志良次村宜壽次家人也。其一人低聲問之曰：「我家何設酒肉以為盛宴乎？」一人曰：「汝未知其事乎？家主嘗殺座波，而時逢枉冤受罪。故明日設為賀宴也。」二人密然相語之間，又問曰：「殺人之劍，藏在何處？」曰：「藏在屋梁間，不與人看也。」介俊熟聞其言，即赴平等所告訴其事。平等官到宜壽次家，取出其刀。宜壽次不能揜藏，實出殺座波情由。于是捕捉宜壽次縛入于獄，定罪斬首。吉時逢枉誣自明，以免其罪矣。

十七年，毛時輝〈澤岻親方安則〉授貢船改奉行。

十八年，創建里主館于那霸。遴撰才知兼全者，實授那霸里主職。此時旅館未定，借宿人家，每年給租米三石。是年，盛世佐〈仲村渠親雲上普梢〉奉命赴中華。時誤作公事，遂獲大罪。即抄沒其家產以里主公館。時向國用〈平安座親雲上朝暢〉始宿此館，而今猶然。

懷宗許貢舩納稅貿買糸紬等項。紫金大夫蔡堅使者毛継善奉表貢方物，併奏乞柔遠施恩，許本國納税，貿買糸紬等項，以備國用。禮部以聞。懷宗命経部議，許之。

十九年，南蠻之人飄到八重山，掠取一幼女，開舩回去。

附：

崇禎年間，尚文公為世子時，創建東宮〈俗称中城御殿〉，永著為例。

崇禎年間，天大旱魃，田水乾涸。北谷田畝水涸已甚，五穀無熟，人民餓殍。鄧氏糸滿為耕作奉行，於是乎，從普天間邑〈在宜野湾郡〉後河至北谷郡邑處處築垻〈俗呼井〉，蓄水注入農田，以防天旱。從此之後，五穀豐饒，人民始安矣。今名田糸滿井也。

崇禎年間，山北國頭郡有當謝者，率數十人盜賊隱伏山中，晝出阡陌，脱奪行人之衣服；夜入村里，盜取人家之財物，或牛馬，或掠婦女。彼當謝原來常以狩為業，魁梧異人，膂力過衆善射亦善使鎗。兼集許多盜賊，山北人無力可敵，遂將此事奏聞朝廷。即命鄧氏糸滿親雲上為大將。糸滿奉命奉命前到山北國頭郡，即招酋長、百姓等細問盜賊隱居之處。酋長、百姓曰：「今朝隱在彼山，明暮移在此林，非一定而居焉。而不知今日何處而栖居也。」糸滿聞之，無計可施。忽設一計，相共商議。糸滿獨打扮逢罪逃走者員，擔衣食物項入于山中，左徃右経，畧知賊之所在。糸滿退來，佯眠其隣林。時二三之賊忽見糸滿臥眠，捷來問之曰：「汝何處人，何故而來耶？」糸滿起答曰：「我乃首里之人，名叫糸滿。項日與親族不和，將要流遠。故扮裝商人，逃走國頭。今聽得朝廷傳檄文於各縣，無處不探，無身可免。早要入山逃免而來至此處。萬祈𦔳一命。」賊聞之速回，告當謝。當謝即來見之，果是首里糸滿，素當謝所知者也。因問其故。糸滿逐一說話一遍。當謝深信其言，而不知為其計，以為憫憐。既而謂糸滿曰：「自今而後，與我等為黨，常以盜為業，不拔一毛，不費一錢金銀帛幣，伹隨心之所欲，而臻汝亦肯否。」糸滿大喜曰：「多謝多謝，汝之所計，決然有利。至今而後，可從汝之命。」已交數日，逃出山外，密告酋長百姓等曰：「汝等至某日，率數百人來于山中，埋伏各處。見有我號，一齊出來，可擄彼賊。即以燒火起烟為號矣。」酋長、百姓等至其日期，率領數百人分伏各處，待有其號。而歴數時刻，不見其號。那時候糸滿招集賊等于一家。自昨至今，與盜賊等共設酒宴。彼賊等飲酒一杯，糸滿詐飲二杯，甚為醉貌，先賊而眠。後亦賊等悉皆醉眠，有大打呼。糸滿暗起出户，求繩取葛綢縹家門，煨燒一屋，火烟大起。酋長百姓等見之，早入山中。只見賊等被綢入屋內，難以逃走，為糸滿計畫，被擒擄，共計七十六人。即日引至首里以告獄官，各座其罪。專因糸滿一人良計往來人們解驚恐之憂云爾。

自徃昔時除夜，有按司一員，率領士臣到諸社寺，以為還願。今番裁去還願之礼。

王坐于殿，時有一大臣穿大綠衣以趨于庭。王見其色，光輝華美。詔定王子及按司朝服也。自紫巾官以至諸士，皆着大青朝服。諸郡掟目差以至家來赤頭、匠工章，皆服月白朝服。朝服四季皆用焦布也。如女服者，有阿志、阿計古、毛子〈以緞綢類制為此服，而裝有袝子，乃大礼時女服也。〉、繞裙〈亦以緞綢為製，而嫁礼之時著於黑裙之上也。〉、大青衣、白衣、大𧙥衣、大裙〈此裙有二黑裙，自腰至裔，皆有槢𧚥也。出嫁之時穿之。白裙亦有槢𧚥，出外之時穿之〉。

尚賢王
即位元年〈明崇禎十四年辛巳〉，始設貝摺師。曾氏國吉〈後領伊平屋比嘉地頭職〉隨貢使入閩，始學嵌螺法。已曆三年而歸國，于是始為貝摺師。

始賜唐榮長史司知行高二十斛。

二年，始賜御物奉行知行高五十斛。御鎖側知行高一百斛。御双紙庫理、平等側及泊地頭，各賜知行高五十斛。

三年，始置申口重人衆、御物奉行相付。始設此二職申口吟味，名稱重人衆；御物奉行吟味，名稱相付。至于後年，改其相付稱重人衆。

四年，清世祖皇帝登極。崇禎十七年甲申，世子尚賢王遣金應元訃告尚豐王薨，兼請襲封。時聞闖賊李自成聚賊百萬，橫行天下；旋入京師，明懷宗皇帝身殉社稷，自縊煤山。於是李自成遂登寶位，建元大順，則天下變乱，海賊四起。時山海関総兵吳三桂等乃偕大清兵十萬直抵京師，殺盡賊以謝先帝之靈。於是世祖章皇帝掃靖兵亂，遂登寶位，以有天下，號曰大清，建元順治。翌年，明朝族氏弘光復定位於福建，特遣福州左衛指揮隻水梢并方物等項皆被却，奮只得王舅等官放置瑯崎地方。當是時也，官伴水梢皆乞餕食，或五日一食，或三日一食，殆及餓殍，漸至省城，稟報其軍。即貝勒大將軍即帶球國使臣入京，誠禮部奏言言：「琉球國世子尚賢，前已遣使請封，而今前朝勅印未繳。乞遣通事謝必振，奉旨徃諭。」世祖從之。六年己丑，本國使臣等附搭招撫使謝必振之舩歸國。時遇逆風，飄到山川，赴長崎，而一同抵國。〈此時本國遣返通事周國盛等抵閩，賫表投誠〉招撫使還朝之日，都通事梁廷翰等護送至閩，乃前使周國盛與謝必振俱入京，奉表投誠。八年辛卯，世祖命謝必振仝周國盛等賫勅至國，諭世子討還明印。然而延至九年壬辰八月之間始以抵國。

始設烽火于各處。本國無有烽火，或貢舩，或異國船隻來至外島，只有遣使以為稟報其事。今番始建烽火于中山各處並諸外島，而貢舩二隻回至久米、慶良間、渡名喜、粟國、伊江、葉壁等島，即燒烽火二炬，一隻即燒烽火一炬。若有異國船隻，即燒烽火三炬，轉次傳燒，以為早知中山。[8]

五年，始定法司官並唐榮人外官員士臣，每逢大朝，皆穿球冠。天孫氏取蕉蔴類，成布做衣，教之於人民，以禦寒暑。至洪武癸亥，始通中華，時勅賜金印章服。自茲之後，王及百官每逢大朝皆穿中華衣冠，以行典禮。今番除法司官並唐榮官員外，改定百官、士臣皆著球衣，入見大朝禮。[2]

七年，佐敷間切上屋比久聞鳥聲預知侄禍。佐敷間切有上屋比久親雲上者，聞鳥聲預知吉凶。其弟名曰平田大親，生一男一女。女名不傳，男名叫平田佐東，勇力過人。母死後，父納妓女為繼室。兄妹諫曰：「嚴父今居間切之長，人之所共型也。豈可嬖妖妓以啓滛俗？請必出之位。」佐東諫而不已。大親大怒，妓亦進讒，相共謀殺。時有越來徒屋者，勇名大聞，此來埋伏天井，以候機會謀之。佐東不知而出，適到伯父上屋比久之家，忽有鳥啼于庭樹。伯父聞之，駭然而謂佐東曰：「吾侄今夜必有戰死之禍，當宿此而避焉。」佐東曰：「吾勇人所共知，誰敢殺我？」遂辭回家。時正三更，就枕而寢。徒屋乗其睡熟，用鎗從天井搠中心窩。佐東隨痛而醒，未即死，怒報仇而登天井。早被徒屋刺死。佐東之妹以告即公朝，罪大親為公奴。徒屋自縊而死。此其一証也。

附：南復圭〈奧間親雲上快玄〉始作壽帶香。由是深蒙褒美，賞賜仲城間切奧間之名。〈年月未詳，故附紀于此

目錄
尚質王
即位元年〈清順治五年戊子〉，始置芭蕉當職。素稱芭蕉當，後稱奉行，今仍稱如舊。

始建久米島仲里村。仲里郡堂村我那霸地有人二名，一叫多宇大筑，一叫真美樽勢頭。始造家于此而栖居焉。自此之後，人皆來聚，以開家宅，遂為村。〈今在宇江城村籍內〉

久米島仲里間切島尻村籍內兼久村始建。兼久村曾有島尻大親之從人，名曰古手大登，始構一屋，移居此處。後漸人聚，遂為村。

久米島仲里間切宇茶武村始建。宇茶武村，原仲里首里大屋子〈宮平親雲上〉比屋定目指二人始移居此，後遂為村。

久米島謝武村始建。謝武村原從比嘉村，分有夫地頭曰比嘉者，因本村居宅甚狹，移五家于謝武。後漸人聚為村。

二年，清世祖遣謝必振齎招撫勅至國。

仍置御茶道。萬曆年間，尚寧王時，閔氏〈喜安入道蕃元，泉州堺人〉任御茶道之宗，後敘紫冠。蕃元染病而卒，後有缺員。是年，茶春英〈壽星泰定〉亦授御茶道職，至于今日無有員缺。

三年，按司尚象賢編修琉球世鑑。本國素無王世譜。王命尚象賢〈羽地按司朝秀〉旁訪父老，慱採藉典，竊致忝考。始用國字，編修琉球世鑑。而中山王世統、興廢、政治、美惡及昭穆親疎、事業功勳，燦然足遡，昭然足稽。中山世鑒由此而始焉。

御物奉行兼理宮古山、八重山之事。隆慶丁卯，尚元王命毛元龍〈座間味親雲上盛理〉授八重山間切大掟。萬曆甲戌年，亦毛元龍任宮古間切大掟職。至于後年，改稱宮古主部。而後那霸里主、御物城輪流更番而兼理其事。是年，王裁其主部，而御物奉行兼理宮古、八重山事。

唐榮士臣衣冠容貌悉從國俗。明洪武壬申，勅賜閩人三十六姓，以敷文教于中山，兼令掌貢典。國王察度深喜悦之，即卜宅于久米村而栖居焉，遂名其地曰唐榮。〈素稱唐營，今改榮字。〉故其所服衣冠皆從明朝制法，包網巾、戴方巾、沙帽。至于順治庚寅，始以剃髮結欹髻，改用球陽衣冠，悉從國俗，以示心服清朝之意矣。[1]

附：唐榮邑前有一江，潮汐來朝，以為明堂。南望之，則峰巒繞抱，以為錦幢。奧山聳秀，以為文案。後與左右，則林樹密圍，以為玉屏。且中島之西有一塊大石，〈此之一石在泉嵜西面，係乎唐榮風水。由是康熙癸丑，紫金大夫金正春恐有経歴久遠而為人所破，題請。幸蒙俞允，始屬唐榮。〉峙對南門，以為龍珠。南門以為龍首，双樹為角，双石為眼。中街蜒蟠，以為龍身。西門為尾。而區中有一條小港，潮水徃來，以佐其威焉。且于泉嵜橋之西，有二大石從江中起，能鎖急流之氣，而大有倩矣。若此數者，罔係夫風水之理也非輕矣。[1]

四年，謝必振齎勅至國諭世子，並討還明印。

七年，始開首里石辻中路。

始止人死葬日弔來男女進茶酒及宴。

始止田家人移居于首里、那霸、久米村、泊村遂入其籍。

馬國隆授異國奉行。馬國隆〈國頭王子正則〉曾任異國奉行，而未詳何年而始，亦何世而廢焉。

八年，始設御馬當職。徃昔之時，下庫理當官兼管御馬。是年，武魁春〈野國親雲上宗保〉始授此職。至于後年，魁春題請改名御別當。而令查照馬器時，御別當必與當官公同騐看。[1]

九年，减御双紙庫理知行高二十斛。素賜知行高伍拾石，至于是年，减去二十石，以為三十石。後亦减為二十石，不知何年减少。現今賜知行高四十斛。

御振舞奉行兼理御書院事務。

十年，設置橫目于諸郡邑。諸郡邑並外島各置觀察使〈俗叫小橫目〉，以為觀風整俗。〈每村二員。諸島皆然〉

始定長史職賜知行高二十斛。

十一年，始許諸按司揷金簪。[1]

兩日並出。[2]秋八月十二日，兩日並出。一出卯方如常順行；一懸乎北方而升。

始懸巨鐘于漏刻門，以報時候。

始設宮古島久貝與人、與那霸與人、荷川取與人。

始設八重山島大城與人、武富與人。

請移天神像于池上院。天神木像二軆奉安那霸。是年，題請移其一軆于池上院，以奉安焉。

始定二天妃宮曉暮撞鐘。景泰年間，鑄巨鐘以懸于兩天妃宮而祭祀天后。時撞鐘拜禮耳。至于是年，始定曉暮撞鐘，以報時刻。

始修平良大那道路。

十二年，國吉始織浮織縀。國吉嘗隨貢使入閩，始學織縀足之法。而回來始善浮織縀。王深褒美之，後任伊平屋比嘉地頭職。本國浮織自此而始焉。

十三年，創建內金城嶽拜殿。首里內金城大嶽無有拜殿。至于是年，邑人僉具呈文，請乞募緣，喜捐助資，創建拜殿。

始賜廣德寺于靈室。弘治年間，法司王舅浦添親方〈姓氏未傳，號曰船忠公〉創建天龍山廣德寺，以為廟寺，奉安祖宗神主。雖然經年久遠，開基住僧莫從稽詳焉。爾來隨官寺之列，奉命為住持此寺也。崇禎年間，尚寧王妃阿應良惠按司加那志茲捐資銀，重修此寺，令靈道為住僧，以致中興也。至于是年，授二世靈室以為隱居之處。時有券書以賜靈室。至于今世猶為私寺也。

王城囬祿。九月二十七日子時，倏然失火，燒盡王城宮殿。王移居大美殿。

十四年，御庖丁改屬御振舞奉行。素置御庖丁及小盤等屬于御物奉行。是年，改屬御振舞奉行，每日輪流在御書院料理御膳。

創建世持橋。自素此地無有設橋。是年，將慈恩寺橋移架于龍潭上，名之曰世持橋。〈在首里町端邑〉

十五年，始置砂糖奉行。前有御物奉行一員，兼理砂糖座。至于是年，王令章明才〈安谷屋親方正房〉始授此任。後亦員缺。

清世祖崩，聖祖登極，改元康熙。

十六年，陸得先入閩，悉學白糖、氷糖並漆器之法。陸得先〈武富親雲上重憐〉奉命隨慶賀使赴閩郡，到南鼓山地尋覓良師，悉學其教，而傳授熬白糖、氷糖並朱塗黑赤梨地及製造金銀箔等之法。而歸國，就將其漆器並金銀箔之法教授于貝摺勢頭，且白糖之法教授于浦添郡民焉。[1]

冊封使張學禮、王垓等賫勅至國。[3]順治甲午年，世祖命兵科愛惜喇庫哈番張學禮、行人司行人王垓為冊封正副使。張學禮等至附近修造海船。因海氛未靖，還京待命。是年，海氛稍靖。聖祖遣正使兵科副理官張學禮、副使行人司行人王垓賫捧詔勅並王印及縀幣等物抵國。〈詔乃順治十一年所頒，勅則康煕元年所頒也〉諭祭故王尚豐，〈時尚賢王不與祭焉〉封世子尚質為中山王。〈時國殿未有修造，故于大美殿行冊封之禮。〉既而照例全竣歸國。

清聖祖賜王縀幣二十疋。王舅向國用入閩赴京，謝襲封恩。併上疏言：「臣捧讀勅諭，恭知聖旨。因臣使物故甚多，滞閩日久。將正副使併督撫諸臣處治，臣恐懼無地。但中外均屬臣子。臣躬男承天庥，不能少為諸臣之報，而反重為諸臣之累，臣何人斯豈能宴然？伏乞上命還學禮等原職。」聖祖嘉王恭順，特賜王緞幣二十疋，著為例。

十七年，鳥島地震，風暴飛沙起波，吹出石燈。鳥島一處忽然地震，山岳響動。至于申刻，颶風驟起，怒濤驚走。自滄海中吹出以石燈，隨波至濱。不閱數時，飛沙走石，壞却村舍。且將漁船埋藏于土中四五尺。此時婦女一日為石礫所擊而致死。由是村邑男女大畏懼之，逃去深洞以避其害。遂以首長、民人奏聞朝廷。

冬十一月，客星侵斗座。

始止士臣陞官授職時奉酒于國相並法司官。本國士臣，或項戴爵位，或拜授米地，或任職，或知行，必以拜謝之日奉酒于國相並法司官，以行拜禮。至于是年，始止奉上其酒，但拜謁其府上而已矣。

十八年，奉三月地震甚大，山岳盡響。

始定諸郡邑人供公役期。諸郡邑人民不論歲老幼，但看人軆強弱、大小以供公役，今番始定。諸郡邑之人，自年甫十五歲至五十歲，悉供公役。

始止國相任職衆人致四拜禮。王子弟任國相職，以為拜謝之日，且士臣頂戴官位，以拜謝日並拜年時，衆人到國相府而致四拜禮。向象賢〈羽地按司朝秀〉在國相職時，題請：「王子及按司等任國相職，然同臣也，宜辭回拜禮，而受一叩頭禮。」遂准其請，永著為例。[1]

始許諸士着靸于禁中並大美御殿。

改定題奏公事時，書院親方或當役。自古每有公事，必呈大勢頭部，〈女人務此職。〉轉経題奏。然或當緊要，恐有難以辦者。于是今番改定書院親方或當役，永著為例。[1]

始許拜座敷者並當役若里之子着襪。本國定爵位，凢自年老者，必拜座敷位。若不許着襪，恐有怯寒。于是，許冬月着襪。當役並若里之子，正月一個月、冬至朔望，又每佳節必許着襪。

十九年，始評普代士臣子弟小赤頭花當用銀簪。

加賜鳥島人民糧食。鳥島首長將其海路甚遠、難以徃來之故，恭具疏文，交墾諸重給糧食。由是，法司官轉達上聞。加賜每人日給五合。至今亦然。

耳目官及御物奉行重人衆改稱吟味役。

毛榮清請奏貢物不獻瑪瑙等物，且帶來涼傘及五方旗。毛榮清〈喜屋武親方盛勝〉為貢使到閩，撫院等官轉題北京。聖祖詔曰：「琉使萬里波濤來朝北闕，勞煩可恤。後日表章及方物，可自於福洲矣。」琉使深憂嘆之，恭具呈文云：「明朝以來三百余年，每逢貢使賫捧表章及方物等，必赴北闕，恭祝聖禧。未有留帶于福洲。伏乞憲臺垂憐遠人，轉奏丹墀，仍赴北京，以繳貢物也。」督撫曰勅命已下，不肯准依。毛榮清等丹具呈文，請乞後貢赴京納貢。督撫等官轉以題奏陛下。幸蒙俞允。又具奏請貢物之內瑪瑙、檀香、降香、木香、束香、丁香、黃熟香、烏木、錫、象牙等項係乎他國之產，非球國之產。除此十項外，以獻球國土產。世譜云：常貢外加進紅銅六百觔、黑漆龍画螺盤十個，稱為外貢。外貢自此而始。亦蒙皇上許其請，又回在閩時，忽見諸侯之龍紋涼傘，潜然問其涼傘之緣由。即與鄭思善相共商議，而令良匠夫其涼傘並五方之旗，乃發公銀四十兩，買得帶來，奉備上覽。自此以來，本國每逢大朝之時，必建丹墀之下，以為排飾焉。[1]

始定世子及王子弟朔望見朝。徃昔之時，世子及王子弟等慶賀佳節，而朔望不見朝。是年之冬，始定世子及王子弟、按司等每月朔望亦進城見朝。

裁去御盆當九人。

减去評定所筆者二人。原是有筆者九人。是年朝議，裁去其二人，令現在七人以供公務。

始定當役併勢頭堅于親雲上位之上。昔時，下庫理當役併勢頭役當交代期以致退役。即與親雲上，以為同班。今番議定，以其役職改為官爵，而今期滿交代，雖退其役，與親雲上不同其品級。而堅于親雲上之上，著為定規。

改定歲暮賀禮十二月二十七日題奏。自古，歲暮賀禮期前四五日業経題奏。是年，改定每年十二月二十七日，著為定規。

始置本部、美里等二郡。今歸仁郡邑素有三拾餘邑，田地甚廣，人民已多。今分其十一邑為伊野波郡，始賜向弘信〈本部王子朝平〉、毛泰永〈伊野波親方盛紀〉。後亦新設七邑，以屬本部郡，共計十九邑。至于翌年，改名本部郡。越來郡亦有二十餘邑。由是分其事務邑為美里郡，始賜王后及文維翰〈嵩原親方孝治〉。後亦新設五邑，以屬美里郡，共計二十邑。

始定大臺所役人與諸藏役人乃為同班。自古，大臺所役人自勢頭銜，必務此役。故與下庫理勢頭役，以為同班。今番改定，彼勢頭銜乃置于勢頭役之下，而與諸藏役人以為同班，著為定規。

始定任法司官拜謝之日，在朝官員悉皆朝冠。自古，任法司官拜謝之日，在朝官員但穿朝衣，以不加冠。今番議定加冠，永著為例。

始免書諸士室名于手札。[1]

改定法司官拜謝之日遣申口官。素法司官拜謝之日前一日遣大勢頭部一人以賀其陞法司官；明日進城，以為拜謝。今番議定，代遣申口官，以為賀禮。著為定規。

始許按司等擢王子銜者附賜大屋子併主部。

改定新任攝政職，遣法司官賜命。徃昔之時，攝政代職，遣書院親方，令授其職。今年始改遣法司官賜命其職。

始定代遣王子弟行香于朝及神社。正月初三日、七月十四日，王上必行幸三廟，焚香行禮。若有故不親自行幸時，代遣王子行香。正月、五月、九月社参亦如此。

改定士臣陞官頂戴其冠，以行拜謝。徃昔之時，申口官擢紫巾官紅冠，擢黃冠、綠冠，擢赤冠。然皆頂戴舊冠進城拜謝，而後戴其位冠。今年改定，每擢官位，必戴其官位冠，行拜謝之禮。

宮古島始學醫術。宮古島自古醫生不在，因有疾病，多損性命。是以王朝深為憐，即傳令召來島人學習醫術。彼島遵遣來河充氏新里與人、忠導氏下里仁屋二人，隨今典藥〈御醫〉休傳、意安〈二位醫名〉教學九年，得其傳授而歸。因有錢持氏仲座請新里爾學，尚未得傳授，不意新里棄世。仲座來到本國，隨學紹易〈醫名〉，深得其傳授歸島。自此醫道不絕。

二十年，改定伊平屋阿母加那志入賀聖上大禧。尚圓王踐祚，即封姉真世仁金為阿武加那志，送貺金簪、珍珠〈俗叫加波良〉並衣服錦縀及金銀噐物，以為世襲之位。〈年俸二十斛。康熙年間，减賜稻米五斗、雜石一斛、領地田畝壹拾貳石壹斗。壹斗七合餘畠，壹石壹斗八合餘。伊平屋八邑男女每年使用一次，康熙年間，賜悴者二人，禁其使用。殿宅並石垣素発帑金，以為修造。後移宅地。康熙戊辰年，將其垣石以備築王陵之用。〉從此兩年一次，親至中山，恭祝聖禧。康熙丁未，尚質王深念婦女遠涉風濤，恩赦朝覲之禮。而定聖主每有大禧事，親至中山以為慶賀。且阿母加那志至継家統，親至中山以為謝恩。永著為例。

創建久茂地邑。唐榮之東有一田圃，恒播禾麥，曠曠荒野，無有居民。但內金宮前僅有數家伹那霸官所管焉。康熙丁未，紫金大夫金正春〈城間親方〉題請。王命營宅建邑而屬于唐榮矣。其地嘗有一寺，名曰普門寺。故叫其邑曰普門寺。雍正乙卯之夏，改名曰久茂地。

改定御物奉行品級。自昔任此官職者，原係座敷位。是年，改定與耳目官〈俗稱申口〉同其品級。[1]

改定里之子品級。自往昔時，御書院及下庫理有里之子職，然而爵列筑登之下。至于後世，大臣子弟授此職，且加此銜，稱若里之子。又任地頭職者加此官及銜，即稱里主。是年，始定若里之子改列筑登之上。[1]

始定賜當官銜。自往昔時素有此職，而賜加銜。且退任之人不能稱此官。是年，始賜人當官加銜，且退任之後猶稱當官，永著為例。[1]

始定賜勢頭銜。素有此職，無賜加銜。且退任之時，則不得稱勢頭。始賜人勢頭加銜，叫之曰勢頭座。且退任之後猶稱勢頭，永著為例。[1]

改定大臺所大屋子品級。自往昔時，設建此職，專掌精饍事務並腌菜、塩、醬、柴、炭等事。其大屋子素為地頭位，與引之勢頭同班。是年，改定諸藏大屋子相同品級。[1]

改名若秀才。自往昔時，唐榮士臣子弟始登仕籍，即稱子和部。是年，改稱若秀才。[1]

唐榮楊春枝入閩復學曆法。明成化元年乙酉，王遣王弟尚武等表賀憲宗登極。此時使臣在閩，始學造曆，而年久世遠有斘誤。由是又令楊春枝入閩，復學曆法。[1]

始設仲頭山奉行職。素稱仲頭山奉行。至于後年，改稱國頭山奉行。是年，吉忠順〈宮里親雲上孟道〉等授此職，時仍稱仲頭山奉行。且定十年一次遍巡諸郡，查看松樹及樫樹等。

始定宮古、八重山陞官授職，以為拜謝。宮古、八重山人陞官授職，則於其倉宅遙向中山拜謝聖恩，不敢進中山城以作拜謝也。〈宮古、八重山之人來到中山陞位授職，但於宮古藏前、向古藏前、向東拜謝。康熙之初，改賜進城謝恩。〉[1]

設建御祈念奉行。徃昔之世未聞有此職，始建于此時哉。歴世遠久，莫從稽詳。

御右筆書御印判。往昔之世，納殿官員書御印判。至于是年，改定御右筆書御印判，永著為例。

始制定人民之喪服。天使贊球俗錄曰：有三年之表云爾。由是考之，洪武年間，閩人三十六姓始到琉球，畱敷文教，時定三年之喪也歟？[4]

周國俊已學地理法。本國有知地理者，不可得而詳也。是年，唐榮周國俊為存官入閩，已學地理而歸來。[1]

總地頭溫志信教民文詞、算法，使治吏職。佐敷間切之人通文會算，可為吏者不多。此時學字算者旁求其師，星散學之，乃治吏務溫志信〈新里親方紹仁〉任其惣地頭職，捋間切數童為使，令之供專教文詞算法。自此人材漸集，吏職亦不失。今諸吏謂其恩不淺矣。

始止正月朔日、十五日禁中當番員數賜宴。

始止正月、五月、九月百次辨嶽、識名、末吉觀音堂。時住持僧、內侍、祝部乃祝賜品物。

改定知念、玉城、東之御、志慶田直祭之日撰自公朝題奏。自古知念、玉城、東之御、志慶田直祭之日撰期前立日。其地頭官並南風大屋子伹到首里殿內，而書其日撰某日，呈法司官，轉目御中門，以経題奏。今番改定其日撰自公朝題奏，永著為例。[1]

改定聞得大君加那志幸于久高島時，令大臺所役人督理其事。自古每值久高島御祭，聞得大君加那志行幸于彼島。時有御物奉行官一員到久高島、一員至與那原村，以為督理。此年改定大臺所役人督理其事。亦聖主幸彼島，仍令御物奉行官督理其事，著為定規。[1]

始置諸郡邑鐵匠一名，扣算公役。自徃昔時，諸郡邑無設鐵匠，但諸郡邑人民每名出稅米一升五合，則一半繳納公庫，一半給與鐵匠，以供修葺農器之費。至于是年，裁去其稅米而每郡邑設置鐵匠一名，以備修造農具之用。而其鐵匠雖得工錢，猶亦扣算公役。

改定諸官員采地悴者。往昔之時，總地頭兩員悴者，或五十名、或六十名脇地頭悴者，或十名、或二十名，每年不均，公役使用其數。至于是年，改建按司悴者十三名、親方悴者十二名，取次役〈耳目官是也〉、御物奉行等悴者九名。其以下官員悴者，或五名，或三名。〈今定加御申口座五名，座敷、當座三名，黃冠以下玖名。〉[1]

改定總地頭並脇地頭每年公役夫。往昔之時，兩總地頭並脇地頭令其人民不論男女，揷秩刈稻、舂米、耕田，而使民甚多，人民日疲。是年，改定按司總地頭每員使用其郡內之民每年一日。脇地頭使用其邑內之民每年二日。[1]

議定社参臣士先行朝賀。前世群臣朝賀已畢，社参之臣亦行四拜之禮，到諸社寺。康熙丁未正月，議定社参臣士先為朝賀，赴諸社寺，則百官朝賀。正月十五日亦如此。

改定小朝百官衣冠。自徃昔時，官員悉皆分以三番。當其番日，法司官率其番官昧奭進城入朝，但著朝衣，不必朝冠。番半日著白衣而入朝。至于近世，改定己時入朝，並番日，著朝衣，番半日著常衣。是年亦改定番日、番半日俱著常衣。然自元旦至望日，初為入朝，時番日著朝衣冠，時賜酒以勞焉。番半日俱著朝衣，不用朝冠。

加賜吟味官職俸祿米三斛。〈共計八斛。米五斛，雜石三斛〉

加賜評定所筆者俸祿三斛。〈共計七斛。米四斛，雜石三斛〉[1]

始定御朱印不許楊賤官輕職。往昔之世，不論貴賤，輕授賜官職，則以御朱印。今年改定金奉行、貝摺奉行、螺赤頭奉行、勢頭筑登之、諸藏役人、親見世役人、間役唐主部、久米村掟、那霸大筆者、脇筆者、諸郡酋長、掟目差、祝女、三平作掌掟、大平山八重脇、首里大屋子榮良比等，雖授官職，不授御朱印。擢高官重職，即賜此印。[1]

創定知行拾斛，賜四度夫一人，若得丁錢一個月三貫文。[1]

宮古島有一旱田〈即球之畠也〉忽變為水田。洲鎌村有赤頭嘉手苅仁屋，其所受旱田一千二百十坪。一日逢大地震，忽為袞下約三尺許，自為水田。

二十一年，改定人日諸僧朝賀。徃昔之日，未承家督按司並致仕按司、親方座敷且七社祝官、內侍等，已當人日入見朝賀。是年，改定人日諸僧亦入朝。

亦設御右筆主取。順治辛丑，王令蔣世德〈津波谷親雲上元重〉授此職。後又員缺。是年，亦郭世忠〈根霸親雲上正親〉任御右筆主取，兼授評定所筆者主取。後亦員缺。

始置評定所筆者主取。郭世忠〈根霸親雲上正親〉始授此職。翌年之秋，郭世忠不幸而死，後又員缺。

始賜法司官跟從儀者二名。自往昔時，只有與力三員，難以辦理公私之事。由是始賜儀者二人，〈黃冠一人、筑登之一人〉跟隨法司官，以便辦理公務家事。[1]

聖祖降勅獎諭。耳目官吳文顯〈遣耳目官從此而始〉、正議大夫王明佐等進黑漆、糸螺、茶鍾一百個，聖祖降勅獎諭。〈每入貢賜勅，著為例。〉[1]

王定士臣子弟賜戴赤冠。昔時為花當者賜戴赤冠，而諸士子弟未能項戴赤冠，惟有題請賜加花當銜而戴赤冠也。至于是年，改定諸臣子弟皆以許戴赤冠矣。永著為例。

加賜宮古山、八重山在番官粮銀。自昔宮古山、八重山在番官每一個月賜粮銀四錢。今年朝議，加賜四錢。〈共計八錢〉著為定規。

始止自七月十三日至十五日題奏免見朝。原是，自七月十三日至十五日題奏免衆官見朝。然每年有定規，不及必題奏。于是朝議轉達王上。始止題奏。

始止按司等拜聖上之寶座。

改定大美御殿有施餓鬼祭時穿朝衣。自古大美御殿有施餓鬼祭，時著為例。[1]

减去總橫目一員。素有按司一員、紫巾官二員任總橫目職。今番减去紫巾官一員，而按司一員、紫巾官一員以任其職。著為定規。

附：

中山坊南有一神嶽，名曰免津良嶽，至靈至明，檮無不應。康熙年間，尚貞王為世子時，喜捐資銀，創建拜殿。至于今日，每有壞敗，則自東宮發帑金加修葺矣。

那霸新村渠地舊屬真和志郡花城邑，花花海濱，無有樹木，東西臨海，每遭暴風，吹壞房屋，難以棲居。順治年間，毛似廉〈花城親雲上秀咸〉已任花城地頭職時，植戊土樹〈俗叫葉手樹〉數根于其地，抱護村邑，以防風濤之難。

本國官員素用中華大紳，以為大朝之禮。小朝亦用球衣冠帶。至于清朝，大改用球衣冠帶，以定官位之品級。而今王及王子、按司等用錦緞帶，法司以下至申口座等皆用黃地八絲龍級帶，座敷用赤地八絲龍文帶，當座以下皆用雜色花緞細帶，諸郡按司差以至家來赤頭、匠工筆皆用雜色布帶。[1]

目錄
尚貞王
即位元年〈清康熙八年己酉即位，而國殿修造未成，故于大美御殿行即位之禮。〉始定百官、人民夏冬衣服。王制定國中士民郡黎，每年四月朔日始授夏衣，十月朔日始着冬衣。乃隨寒暑，以異衣裳也。

設置高奉行三員。素有筭用座役人，專掌國中田畝。至于是年，設置高奉行，〈親方部一員、座敷二人、大屋子二員、筆者六員。且有署役二名。〉管理國中田畝。而春秋二季徃至諸郡，巡察黎民安逸勞苦、知行頒賜並騐看貢船貨物等事。

始免木石鐵奉行結袖。自昔木石鐵奉行有公務時，必以双袖結于背，以為辦理。至于是年，免其結袖。

始賜長壽寺于啓山。自徃昔時奉命住持此寺。是年，將池上院地栽諸樹木。由是換賜長壽寺于啓山長老，〈池上院住持僧〉以隱居之處。

建造王殿，遣使久米島，分採材木。久米島富地頭比嘉奉王使之令，率民入山林，多採材木，牽出海邊，轉自水中，牽至船邊。不三日，材木皆到船，民役亦不至疲困。此皆比嘉之功也。至使以聞，即褒其功，加賜供夫一名，且免其渡海之役。後比嘉死，又以比嘉夫地頭職賜其長子。[1]

始定拜謁崇元寺廟例。王即位以後，穿中華衣，拜謁圓覺、天王、天界三庙，行香先王，未嘗拜謁崇元庙。乃以為缺禮，于是幸于崇元廟，以為拜謁，自此而始。

大美御殿主部家來赤頭役改代首里氏。自古大美御殿有田家之人，而務主部並家來赤頭役。是年朝議，裁田家人，改代首里民，永著為例。

始置御道具當。

始定每逢佳節掌茶酒獻之員役。每逢佳節，下庫理當官掌管茶並酒之事，奉獻于國王也，亦奉上于王子、按司時，掌其事以奉上之者，即里之子也。奉上于紫巾官等時，掌其事以奉上之者，即小赤頭也。著為定例。

議定王子弟朝禮。往昔之時，王叔、王弟不做朝禮。是年，改定與諸官共行朝賀拜禮。

始定親見世若文子結欹髻登城拜謝。素親見世若文子結欹髻時，到親見世行拜謝禮。今番議定，改准唐榮若秀才登城行拜謝禮。永著為例。

始定諸僧朝賀新禧。每年正月之初，諸僧朝賀，而無有定期。至于是年，始定真言宗僧正月初四日，禪家宗僧初五日登城見朝，恭賀聖主新禧。

二年，瓦蓋國殿。自古國殿並宮室樓臺皆用木板蓋之。今番改蓋以瓦，以致壯麗鞏固。

宿藍田入閩始學燒玉法。宿藍田〈與那城筑登之典通〉曾隨貢使入閩赴京，而傳授燒製瓷器及燒料〈俗叫燒玉〉之法歸來，以備國用。

始定正月人日、臘月念七日奏樂。正月初七日、臘月念七日，王出御下庫理時無有音樂。至于今年，始定於庭奏樂。自此之後，每逢佳節，王出登寶座，亦有笙赤頭之樂。

改定王子至衆官正月初二日拜禮圓覺寺先王神主。自昔，王子等正月初二日至圓覺寺拜禮先王神主；自按司以至衆官正月初二日行拜禮。然王子等與衆官同日不行拜禮。是年題請，不論上下一齊期其二日而行拜禮。遂准其請，著為定矩。

始定歲暮及正月諸僧入覲時奏庭樂。自往昔世，臘月之末、正月之初，諸僧入以見朝。此時無有奏樂。至于是年，特命螺赤頭奉行、武具當轉令笙家來赤頭奏御庭樂。

改定正月初七日隱居大臣自入朝賀。自往昔時，正月初七日，告老致仕〈俗稱隱居〉按司、親方、座敷等奉承王命入于御前，以致見朝。至于是年，改定每年人日令隱居士臣不候王命，自入御前恭賀聖主洪禧，永著為例。

宿藍田不顧身命克盡忠心。宿藍田〈平田親雲上典通〉奉憲令隨貢使入閩赴京。時清流舟経過七里灘，忽遭溪水氾濫，江水急流。都通事官船衝石破損，舡上人員甚致慌忙。諸船將救其船，灘水甚急，無力可施。藍田棄去身命，脱衣入水。至于他船，即與他船人員仝撈貢物並白銀等，放在他石上。本船即致湮沒，貨物亦多失散。又至宿遷縣猫児村繫舟一宿，有一筏繫留其地。至于半夜，筏上之人忽然聚會，皆執干戈，盡帶劍刃，將以賊害球人、劫奪方物。幸看江邊構一草舍，想火燒其舍，居人必來救火，賊自遁去。藍田泅水上岸，燒爐其舍。邑人看之，盡來救火，由是夜賊逃去，船亦無恙。天至曉曙，開船北行，已至東昌府江閘，撞著官船，爭河相闘。即船流閘下衝岸殆危。船上之人皆懼箭矢，不敢行救。藍田不顧身命，帽冠受箭，上岸繫舟，而爭闘未弭。大夫蔡國器高捧表章，站于船頭。官船看此表文，爭闘已止，平安赴京。

三年，重修國殿，王移于禁城。

神應、萬壽、聖現三寺改為真言宗寺。自素真言宗僧供奉權現明神，大夫、內侍皆屬波上山，而其三寺，禪宗僧住持之。由是護國寺住僧賴昌法印具呈懇請。幸蒙俞允，改為真言僧寺。

設置日帳主取二員。毛昌楨〈宇座親雲上安平〉、向世俊〈真境名親雲上朝重〉始授此職。

設置大與頭官。始置大與頭職于首里三州〈俗稱三平等〉，每州各設按司一員、親方一員，專聽其平等爭訟之事。亦每平等設立小與頭官五員，〈後有四員〉，以理其事。

始置御物奉行帳當。

始定正月初一日至十五日每值番日在禁城中庭以奏樂。

始置宜野灣郡。浦添郡田地甚廣，人民已多。將其浦添郡內十邑、仲城郡二邑、北谷郡一邑合為宜野灣，始賜尚弘喜〈宜野灣王子朝義〉、章惟烈〈龜山親方正親〉，新設一邑，共計十四邑。

始設做糖三柱車，敘教國中。首里真養心〈真喜屋筑登之親雲上實清〉看做糖車，只用二柱。即真養心竭心窮巧，作三柱糖車，周教郡邑。至于今世，國中皆使用焉。三柱糖車自此而始。

始置久米島比嘉祝女。久米島山城邑原屬仲里郡。昔有具志川按司〈伊志喜那霸按司次男也〉，改修佐場喜橋，遂蒙褒嘉，加賜此一邑，以屬具志川郡。因此比嘉、島尻等村為祭禮時，必請山城祝女，以為祭祀。後至柳起新〈浦嵜親雲上康盈〉總地頭之時，恭具呈文，新設比嘉祝女，兼致其祭也。

四年，創建辻、仲島二邑。徃昔之時，辻、仲島之地茫茫曠野，禾黍疏菜，離離蒼蒼，無有居民。是年，題請王命，始闢宅，建邑屬于那霸。而今妓女多住此地，以待旅客也。

創建聖廟於久米邑。萬曆庚戌紫金大夫蔡堅〈喜友名親方〉奉命入貢時，幸登聖廟。遂圖聖像以歸。未遑建庙，但唐榮官員輪流督理其祭典，祀之于人家。至于是年，紫金大夫金正春〈城間親方〉題請建庙。王允其請，廼卜地于久米村〈此地素建常德寺。今裁其寺西，創建此庙。其寺移建泊邑東地。〉都通事金正華〈赤嶺里之子親雲上〉督造此工。自本年起工，翌年告成。越明年，正議大夫蔡國器〈高良親方〉為督工官，而塑像于廟。每年春秋二仲，令總理唐榮司以為主祭。至己亥年始用大牢，以行釋奠禮。時王特遣法司一員以為主祭，著為定例。

張沂致身勵力，戰死船中。那霸張沂〈湧田親雲上宗垣〉為北京大筆者，赴閩入京時，船行數日，近見竿塘。忽有賊船大小十三，前後圍擁。即張沂向貢使相共商議，而再三相戒曰：「汝謹慎戒心，防禦已密，勿有慌忙失伍。若怯懦盜生者，盡皆斬首，不敢恕寬。」即握武器，防備將定。此時賊船炮擊一响，衆船齊聚，四面攻打，而火礶炮銃如面而來。我船員役奮力拒戰，沂慨然勵勇，殫力血戰，自辰時至申時，遍巡舳艫，振起僚員，不敢少息。賊兵大敗，返船逃去。沂恐賊還來復致攻戰，終持長刀，立于船上，以示威勢。賊衆見其武威異衆，竊放鐵銃打透沂身腰間，以為殘害。而沂不稍自覺，漸漸血流。而後自己覺知，則跟伴、水梢、左右挾持入于艙內，以便療治，未見効騐。已當臨終時，不顧身命，而問之曰：「賊船遙退否？」對曰：「退去已久矣。」沂喜色滿面，遂請諸官員曰：「予今為君死難，人臣當然，稍無所恨惜者也。但所深慮者，老母、幼児素在家中，予已災難幣七，無所寄托，懇求衆位深念朋友誼情，始終照拂。衆位若有肯諾，予安於九泉矣。」未畢，竟冥目而死焉。而其所穿鎧甲，今藏之於家，垂戒後世矣。

改定正月十一日衆僧祈福。徃昔之世，正月擇吉，聖家僧皆聚會於下庫理二夜三日，讀経說法，以為祈福。至于是年，輔臣公議，以為題定，自正月十一日起至十三日止，聖家僧進城所福，禪家僧皆聚來圓覺寺、天王寺、天界寺，亦各行懺法、三十三座之修法，以祝國王泰平、群黎安順也。

改定正月初三日幸行三廟。前代之時，正月之初，王擇吉，且率領百官備列儀仗，吹樂放砲，而出于城外。先拜首里森園比屋武嶽，而幸行於圓覺寺、天王寺、天界寺，而燒香拜禮。至于是年，改定正月初三日幸行其三寺，行此拜禮。此時裁去其放砲，只有儀仗吹樂也。

附：遺老傳説：前代之世，有一權臣請待王上。時鳳輦已駕，已過園比屋武嶽。忽有一老翁出迎聖駕，曰：「某心抱謀叛，欲巧害王躬，以為請待。伏乞睿慮，防備慎密，以幸他家，欽哉戒哉。」語畢，忽化清風而去焉。王大驚怪之，且深稱謝之。既防備兵器，大戒士臣，以幸于他家。他家有招集勇士，藏之于內，要以擄王篡位。然某看王之防戒已密，不能動手為亂。而王因此神託言，免其大難。自此之後，王每幸于城外，必拜園比屋武嶽，而行于各處也。

賣東光寺于俗家。天順年間，那霸津東南之隅夜夜有十二異光高沖碧天，彩色照波。尚泰久王遙然見之，大奇且怪，令卜人占之，曰：「奇矣哉。夫藥師有十二眷侍，必也藥師発出此十二靈光者也歟。」一日，有一漁父撒網捕魚。不料網中獲一奇石。仔細視之，乃藥師像也。其後靈光遂止，不復放光焉。漁父奏之于王。特命輔臣，即於津中築石闢宅，創建一寺。築堤架杠，以通徃來。而奉安之於其中，名之曰東光寺。即令禪家僧住持此寺。後亦賜聖家僧，以為隱居者也。至于後世鑿作唐船堀時，將其土塊覆填其海，以為宅地也。是年，覺遍座主却將其寺宅賣與俗家。復卜地若狹町松山之麓，設建堂宇。未見告成，覺遍入滅。康熙壬戌，賴賢題奏，奉安其藥師于頂峯院焉。

改定圓覺寺、天王寺、天界寺持僧知行高。圓覺寺知行高，或賜百斛，或賜五十斛，不一定而賜焉。至于是年，改為六十斛。天王寺、天界寺亦改為三十斛。

嘉手苅、山城、伊波、石川、渡口等五邑改屬美里郡；照屋邑改屬越來郡。原有嘉手苅、山城、伊波、石川、渡口等五邑屬越來郡；照屋邑屬美里郡。是年令檢官正兩郡経界時，將彼五邑改屬美里郡，照屋邑改屬越來郡。由是各邑得以其便。[2]

始屬真和志郡與那霸堂村于首里府。

五年，禁城之北新開一路。禁城、圓覺廟之間無有道路，不便徃還。由是王命輔臣新開一路于其間，以通徃來。

改遣當官于知念、玉城、久高，代祭諸嶽。自徃古時，三月、四月之間，稲麦初熟，〈俗叫美御志幾與麻〉隔年一次，王親領聞得大君加那志、司雲上按司，行幸知念、玉城及久高島，恭備祭品，親自祭諸神嶽。至于是年，始裁聖主親謁其處，改遣當官，以致祭禮。[1]

始裁王幸聞得大君宮及首里殿內，改定紫巾官代祭諸嶽。自徃昔時，九月之間，擇得吉旦，國中人民皆以麦種播于田圃。此日，又擇稲種，以俟播種之時，必也男女齋戒沐浴，不辦產業，兩日為遊。而二年一次，國王先幸於聞得大君御殿，躬行祭禮。後亦率聞得大君幸行首里殿內，而於火神前，王行躬取𨥾三推之禮，大君行躬績苧之禮。後躬祭城內火神並諸神嶽。此時，國王賜七菜宴於三平等大阿武志良禮，且賜三菜宴於三平等掟阿武並佐事。至于是年，王改遣百人物參親方，以為代祭之禮也。亦特遣勢頭筑登之，到玉城郡拜禮雨粒嶽及諸神嶽並火神。[1]

貢船員役遭海賊。為進貢事，遣耳目官向美德〈名嘉真親雲上朝衆〉、正議大夫蔡彬〈喜友名親雲上〉等赴中華。癸丑三月初三日，那霸開船。十八日將到定海，賊船十三隻自西南來，前後圍擁，放炮矢如雨。貢船員役奮力血戰，自辰時至申時，不敢少怯。賊兵大敗，解圍走去。貢船得免其難，而到閩安鎮。即查死其戰者，共計六人；稍被傷者，共計二十四人。四月初五日，安揷館驛。上京員役十月十三日起身赴京。翌年甲寅，靖南王有謀叛天下之志，召福建衆官而密商議，衆官皆無不敢從。自此三月十七日，靖南王親自率領大軍，攻敗延平府、建寧府等七府，即到浦城之內仙霞闕固布陳與清兵相戰，贏輸未決，因此道路難過。赴京員役延至四月，奈未得回，於是與阿口通事等相共商議，若不乘汛歸棹，恐有失針路。茲呈請各衙門，五月十七日開船，二十二日歸國。

始置恩納、大宜味、小祿、久志等四郡。本國郡邑田地甚廣，人民亦多者，分屬二郡。將其金武郡內四邑、亦讀谷山八邑合為恩納郡，始賜向弘毅〈大里王子朝亮〉、毛國瑞〈佐渡山親方安治〉。後亦新設一邑，共計十二邑。〈二邑合為一邑，故此如此〉國頭郡內十一邑、羽地郡二邑合為田港郡〈後改名大宜味〉，始賜向象賢〈羽地王子朝秀〉、向日躋〈屋嘉比親雲上朝茲〉。後亦新設四邑，共計十六邑。〈二邑今為一邑。故此如此〉真和志郡內三邑、豐見城郡八邑合置小祿郡，始賜向熙〈金武王子朝興〉、毛文祥〈小祿親方盛聖〉。後亦新設四邑，共計十五邑。金武郡內二邑、名護郡十邑合設久志郡，始賜尚経〈豐見城王子朝良〉、顧思敬〈久志親方助豐〉，共計十二邑。

六年，移安阿彌陀如來于海藏院。正德年間，日秀上人自刻阿彌陀如來五字于石上，立安于西照寺，而四季祈福，以濟群生。至于後年，陽因住持此寺，一日，醉狂人手執白刃，掠入此寺，刺殺住僧陽因。為他被殺，無有，嗣徒，竟廢此寺矣。康熙甲寅年，海藏院有盛座主恭請欽命，亦將此寺院移建海藏院，以為奉安焉。

移建安國寺於東宮南地。景泰年間，尚泰久王令輔臣卜地于首里久場下地，創建此安國寺，以延熙山周雍讀経説法，以為祈國家泰平之處也。故名其寺曰太平山安國寺。其壇奉安觀音木像。嘉靖丁巳，其寺已致荒廢焉。萬曆丙申，重修寺院，亦致興造。嗣後，百官各損資財，屢次修葺。至于是年，移營此地，〈在中山坊大街南〉四圍石垣，寺院之前新構佛殿，即移奉不動明王像。至于康熙丙子年，尚純王高懸御筆匾額，以崇信焉。

印造暦書，通行國中。成化乙酉，金鏗奉使為通事，入閩以慶賀、進貢併求錢。時學暦法而來，始造暦以行乎國中。然歴年已久，未免斘誤。康熙乙巳，楊春枝奉憲令，從司暦官金守約，已學暦法。至丁未年，奉命赴閩再學暦法，四載而歸。題請刻板暦書，未及成功，不幸而死。其弟楊春榮從兄學暦法，未成，亦從金守約而學暦法，盡得其法焉。後亦奉命為司暦官。是年，刻板已成，遂為印造，通行于國中。[1]

始廢木屋庫。徃昔之時，卜地于那霸石門，創建大德寺，以奉佛神。後亦寺院已廢矣。即設公所，以為聚積材木之處。設置官吏，令掌那霸公館修葺等事也。康熙丙午，俞天祐〈當間親雲上重次〉曾任此職。至于是年，恭具疏文，題請始廢此公庫。而將此公事盡屬船手倉。遂以此地賣與俗人，而公所亦廢矣。今叫其地曰木屋。

創建廣德寺之堂。康熙甲寅，尚弘毅〈大里王子朝亮〉因有許愿，捐資銀，創建一堂本寺之左。至甲戌年，世子尚純公賜菩薩群坐四字御書匾額。

八年，設置御茶道長。夏德庸〈湛水親方賢忠〉始授御茶道長。

始賜御朱印于王相。自素國相無賜御朱印。王命尚弘毅〈大里王子朝亮〉授此職時，始賜御朱印。今世亦然。

宮平村松嘉那善騎馬善習馬。南風原間切宮平村有松嘉那者善騎馬，或騎于碁盤右轉左旋，或騎于五寸板前進後退。又善習馬，雖蹄齧跼跳之馬，亦四五日教而習之，攻以制之，則變為良馬。人不知為前馬，時士多師之學焉。

靖南王遣陳應昌至國招之，王不從。康熙癸丑，福建靖南王耿精忠謀叛動兵，雲南王吳三桂亦謀叛起兵，安南國從吳三桂。是年，靖南王遣遊擊陳應昌招之，王不肯從。

始置與那城郡。勝連郡內九邑新設二邑，合為西原郡，拜授向秉常〈與那城按司朝原〉、向世俊〈仲田親方朝重〉，共計十一邑。〈本年改名平田郡。至丁卯年，亦改名與那城郡。〉

九年，始定聞得大君封授王后。素聞得大君或授王姬，或授王妃，不一而定焉。而王姬有任此職，則他孫子拜授知行高者已多。由是，攝政、法司等相與商議，題請嗣後必令王后以任此職。[1]

始定攝政、法司朱色印，並法司御物座之墨色印，以行國中。

創建金城石橋。首里金城邑前有一木杠，或為虫蛀所害，或被風雨所傷。洊至頹敗。由是，王命楊壯盛〈山內親方昌方〉等創建石橋，以通徃來焉。

安次嶺井中出異光輝。夏五月初二日午刻，小祿郡安次嶺邑當間妻率一男加那、一嬋牛徃井浣布。此時倏有一光輝從井中出來，色如火紅，形如圍毬，而其圍六寸之大，漸漸大變，為四尺之圍。內有如月似扇亦龍狀。當間妻並加那、牛等倏然見之，大驚且怪。即招媳婦二人與他見之，暫時即滅。

始毀久高島御殿。[1]

王遣使探問清朝安否。正議大夫蔡國器等探問清朝安否並貢使消息。聖祖大悦，深嘉琉球忠順之誠。

十年，清聖祖許增貢船一隻迎接勅書。王遣耳目官陸承恩〈今改姓名曰向嗣孝〉、正議大夫王明佐等奉貢方物，併奏乞增船一隻迎接勅書及貢使，以便徃來。聖祖從之。〈接貢船從此而始焉。〉

始設御料理座。

設置講解師、訓詁師。本國創建學校時，例延中國，大儒教授生徒。後有總理司教訓唐榮士臣。萬曆年間，鄭廻入監肄業，已返國後，旋擢此職。至于是年，奉王諭，擇邑內文理精通者一人，擢為講解師，又則句讀詳明者一人，擢為訓詁師，永著為例。

裁去八重山永良比金役。毛國瑞〈恩納親方安治〉到八重山，勸農整俗，改定法戎。時裁去永良比金役。[1]

始定宮古、八重山人數改札，用在番酋長印花。徃昔之世，宮古、八重山設置在番三員，宣敷國政，辦理公務。當改人數之札，用在番兩員印花。今年，裁少在番兩員，改置筆者兩員。由是每遇改札時，在番與酋長之印用其改札，酋長用印自是而始焉。[1]

印造暦書，通行國中。康熙戊午，蔡肇功〈湖城親方〉奉命為學暦法，隨正使耳目官向嗣孝〈前川親方朝年〉到福州，追隨薛一白，盡學暦法。至于壬戌年囬國。蔡肇功為司暦官，重修刻板，遂為印造大清時憲暦，頒行國中。[1]

十一年，始定正月初二日王世子親至聖廟。此日王子弟及加銜王子並按司、御物奉行、申口官，悉皆供奉王世子拜謁于聖庙，各薦香並酒，恭行拜禮。

仍置御右筆主取。本國素有此職，屢次員缺。是年，金榜及〈上江洌親雲上安嵩〉亦授此職，後無員缺，以至今世。

裁去國頭山奉行。素稱仲頭山奉行。至于是年，改稱國頭山奉行，而令紀逢佳〈仲頭親雲上好全〉等亦任此職。時廢此職，而山奉行兼理國頭山奉行事。

鄭明良入閩始學相法。本國之人未聞有看人相。唐榮副通事鄭明良奉使為存留官入閩。是年，學換骨相法，以歸本國，編看人相。

十二年，再画夷神。正德年間，日秀上人卜地于那霸，創造此堂〈在若狹町〉，題夷殿画幅以濟衆生焉。而歴年久遠，画幅盡壞。由是那霸人民亦發信心，再寫其像，而懸于其中焉。

雷落擊死宇堅邑婦女蒲户。春三月間，具志川郡宇堅村婦女蒲户偶過田場橋，雷霆大响，忽然而降，打裂其頭，分為兩段。

雷落擊死城間村人加那。春三月間，浦添郡城間邑男丁加那徃至海邊，要取海味時，雷霆倏落，打斃其人。

御双紙庫理官兼管納殿並下庫理。御双紙庫理官毛昌楨〈野嵩親雲上安平〉兼管納殿並下庫理及勢頭等事。康熙辛酉，向世俊〈西原親雲上朝重〉授此職時，兼任取次職。

創建首里新橋。首里鳥小堀邑有一小川，每逢風而水溢注洋，難以徃還。王命按司向洪德〈今歸仁按司朝又〉等築石為橋，名之曰新橋。

新置中議大夫。唐榮素有中憲大夫。至于近世無有此官。是年，始命法司官等設建中議大夫，而有正議、中議之分也。

欽定進貢方物並加賜錦幣。耳目官毛見龍〈識名親雲上安依〉等為進貢並請封事赴閩入京時，密聞禮部奏聞「前日暹羅國航海道遠，官兵隨去甚多，迎送勞苦。因此停其遣官而勅誥封王。今琉球國將給與勅誥數目，仍照前例，而其來使帶去與王可也」等由，奉旨依議。即見龍等具呈，請乞欽差封王。禮部轉題。聖祖曰：「琉球國王世篤忠貞，恪其藩職。且當耿精忠謀反之際，屢獻方物，進貢匪懈。宜以嘉獎。」遂蒙俞允，特命欽差官。且加賜錦幣二十疋。又蒙貢物之內，免止其馬十疋；並外貢內絲煙及瑫螺、茶種。且向後貢物進上硫磺、螺殼、紅銅。而公務全竣，翌年之夏歸國復命。[1]

移構識名神社于洞外。徃昔之世，建立識名社宮于洞中，奉安阿彌陀、藥師、觀音，恒以崇信。亦造此寺，茒草以蓋而看守神社。是年，修造寺並官，改蓋以瓦。而洞中潮濕，擔宇早爛，不勝修葺。住僧覺遍題請移構神社、宮殿于洞外。

加賜御双紙庫理知行高二十斛。御双紙庫理毛昌楨〈野嵩親雲上安平〉兼掌當勢頭，而加賜二十斛，共為四十斛。

設置通事官。制定副通事與通事之分，而通事陞黃冠者稱副通事，又陞若里之子、筑登之者稱通事。

增賜二號船副通事跟伴一人，共為四人。

真和志平等嘉味田邑屬真和志郡。[1]

十三年，臨海寺並社宮改蓋以瓦。徃古之世，那霸津中有大光輝上沖碧天。聖上遠望，大驚且喜，令漁家撈取，即得枯木一顆，誠非尋常之木也。自次夜，他津中果無光輝。即卜地于津上，創造神社並寺，蓋以木板，而奉安此木，以為崇信焉，名之曰沖山臨海寺。後亦供養弥陀、藥師、十一面觀音。〈俗說供養藥師並日光、月光。但社內有崇信石像云爾。〉至于是年，此社宮並寺院等改蓋以瓦也。

始幸辨財天亭。始定每年正、五、九月間擇得吉旦，聖主幸行識名社觀音堂。時亦幸於辨財天亭，以祈國土泰平焉。

謝名邑真志喜墾闢田地，幸蒙褒獎，年賜切米。宜野灣郡謝名邑有真志喜，生質敏捷，才知絕倫。幼稚之時，博學經書，筭數甚精，擢為帳當座筆者，後任主取職。康熙丙申年，請墾闢數畝田地于牧港內。至己酉年告成。即蒙褒嘉，每年恩賜切米二石五斗。至丙申年，裁去其奉米焉。而本國仕明地自此而始焉。[1]

中山坊以瓦改蓋。中山坊原以板蓋之，或為風雨所損，或為蟲蛀所爛，不能久保。今番朝議，改蓋以瓦。

設置宜野灣郡佐喜真夫地頭所。[1]

十四年，新闢天王寺小門于東邊。

客星侵丑寅之會。秋七月廿八日，客星侵丑寅之會。由是國書院官轉達于王。遂問唐榮臣僚曰：「前夜仰觀碧天，有客星侵于酉方，此是二說，不相齊焉。」

進貢方物加進紅銅，且免外貢。王遣使進貢時，常貢內加進紅銅三千斤。聖祖于外貢內，以圍屏紙、磨刀石、蕉布悉以免之，永著為例。[1]

崇元廟並寺改蓋以瓦。崇元庙並寺院皆以薄板而蓋之，屢次朽爛，以加修葺，而不勝其憂。王令輔臣改蓋以陶瓦焉。

裁御振舞奉行。毛文澤〈具志頭親方安敦〉曾授御振舞奉行職。後日告病辭職時，王裁去此職，而令御書院親方三員兼理此奉行職。

蔡鐸妻葉氏真吳勢屢勸夫求側室，且固請以淵為嫡。唐榮紫金大夫蔡鐸妻葉氏真吳勢十六歲出嫁，二十歲甫生女子，二十二歲再生次女。既而十有餘年，不會受胎。葉氏憂之曰：「人家不可以無嗣也，均何不求側室乎？」鐸曰：「汝以婦道，事姑和順至孝，天必眷汝，豈有無嗣之理？」葉氏曰：「妾不受胎，既迨十餘年，豈恃天以廢家統哉？」屢勸屢強，以求側室。側室生男淵，歴乎二秋，葉氏亦生男溫。葉氏愛兩児恰如珍寶。及數歲時，鐸要以溫為嫡。葉氏曰：「不然。君久無嗣，恐有廢家業。妾潔志許愿，今幸生淵。淵雖側室所生，是天賜嫡子也。既得兩児，傳業保家，永無虞矣。則一家之大慶。請君再察焉。」鐸不然諾。葉氏固請，遂以淵為嫡、溫為次，而一家榮華，友愛尤篤焉。

移設陶窑于牧志邑地。昔有壺屋在美里郡知花邑、首里寶口、那霸湧田等地，共計三所。至于是年，其三地陶窑移于牧志邑南，以為一所也。

拜役職員素蒙知行二十斛者始賜切米。素蒙知行高二十斛者，任役職時，而不賜俸米。至于是年，二十斛以下改賜俸米。

裁去御材木奉行並筆者。[1]

裁去燒物奉行並筆者。

加增瓦奉行所筆者一人。〈共計三人。〉

裁去御道具當大屋子並筆者，但主部六人屬于大臺所。

裁去大臺所小盤三人。

裁去御用布座大屋子並筆者，其公務等悉皆令宮古藏役人管之。

减去雜物御藏筆者一人。

始置國殿五彩雕甍。國殿改盖以瓦，未設雕甍，以為外飾。宿藍田〈平田親雲上典通〉奉憲令，遍廵四境，取求五彩燒瓷藥材，製成龍頭雕甍等，始置國殿以備壯觀。[1]

目錄
尚貞王
十五年，冊封使汪楫、林麟焻等賫勅至國，並欽賜御筆「中山世土」四字。冊封正使翰林院檢討汪楫、副使內閣中書舍人林麟焻齎勅至國，諭祭故王尚質，封世子尚貞為中山王，併以御筆大書「中山世土」四字並蟒縀錦幣，賜王及妃。〈賜王蟒縀錦幣三十疋；賜妃二十疋〉既而公務照例全竣而歸國。

今番禁止諸像募化銀兩併開缽乞米錢。

聖祖加賜縀疋。王舅毛國珍、紫金大夫王明佐等奉表入京，謝襲封恩。時謝恩例，給縀二十疋。聖祖恩加十疋，共賜縀幣三十疋。著為例。

十六年，聖祖加賜縀幣。耳目官向世俊、正議大夫鄭永安奉表入貢。時進貢例給賞縀四十疋。聖祖以琉球忠順，恩加十疋，共縀幣五十疋。著為例。

改稱寺社奉行。王令金寶器〈上間親方安時〉任御祈念奉行職時，改稱寺社奉行，而總理禪家、聖家之事也。

十七年，移安不動像于護國寺。徃昔之時，仲城郡有糸蒲寺，原奉不動明王並脇立二體。一日，他寺炎燒。時明王飛來禁城漏刻門，即移安于法堂。嗣後奉移神應寺。是年，護國寺住僧賴久日修護摩時，移奉于此寺也。

火燒宮古山藏三座。弘治年間，鯖祖氏仲宗根豐見親玄真定貢稅製法式，向後創建御物藏船于藏仕上世藏。此時只以茆草蓋之。康熙壬戌，忽逢火災，燒其三藏。至乙丑年重修其三藏，瓦以蓋之。

諭定百工朔望衣冠見朝。徃昔之世，每朔望佳節，自按司至衆官悉皆見朝。但穿朝衣，不帶頂冠。是年之春，改定朔望日群臣皆穿衣冠，以為入朝。

始定耳目官附賜與力役。耳目官向嗣孝〈前川親雲上朝平〉入閩赴京時，始附賜與力役，以為辦用。與力役自此而始。

始定宮古島、八重山島大阿母坐于彼島諸女之上。

始定祥雲寺、桃林寺住僧三年交代。自徃昔世，祥雲寺、桃林寺住僧不期年數，以務其住職。而為其住持者多有不便。由是圓覺寺住僧喝三長老呈請三年一次，必期交代。幸准其請，三年交代自此而始。

真境名阿母欺瀆銀河，為波被害。具志頭郡銀河水神至靈至感，禱祈必應。守護人民，呵禁不祥。故諸郡人為崇信，來到河邊洗手洗額，名曰撫水。此時銀河水神諱忌女人月水并赤衣服、丹手巾、紅帶子、赤箸子等。一日，東風平郡富盛邑有真境名阿母者，其親族與友利同來銀河洗手洗額。真境名阿母奴女思户不知河神之忌，而臨其河水，以洗月水瀆染之裙。少頃之間，怒濤猛起，三人一同捲入海中。阿母與思户不見死骸，獨友利抱高瀨石，隨波浮沉，萬死一生時，有具志頭郡安里邑宮城與友人同登岩石遊觀，忽看銀河有人沉浮。宮城驚，忙以繫牛馬之繩結自己腹，而其繩之餘授岩上之人，躍身入海，泅水救濟友利。友利抱着宮城，相與沉溺。岩上之人驚驚引繩，兩人登岩。友利拜謝曰：「為君我得再生，恩如父母。而今之後，養汝父、愛汝如母。而終予一生，願君見予如子。」而回去焉。由是今世之人徃至銀河之時，不敢佩紅丹色以為遊觀也。

十八年，始懸鐘于禁城中門。素禁城御仲門無有撞鐘。今番王令輔臣急做鐘，架撰小鐘，而朝晚並夜半時必鳴此鐘，以報時刻。

創建硫磺城拜殿。徃古之世，恐有海賊來侵，恒設精兵，整置軍器，収貯硫磺于此城，預備拒禦，名之曰硫磺城。至于近世，宮礎猶存。且城內有一神嶽，素結一宮，那霸人民恒以崇信焉。是年，運粮水梢、人民等喜捐錢銀，創造拜殿。至甲戌年，再建嶽門以壯觀焉。

十九年，始塑芥隱僧像，以安圓覺寺。圓覺寺內無有開山僧像。是年，住僧石峯題請奉芥隱僧像之事。幸蒙俞允，即塑其像，以為奉安其中焉。

與那城郡海水漲退三次。秋九月十六日夜丑時，海潮漲退三次，忽然漲滿八分，忽然退去盡乾。至于四次，漸漸漲滿，與常無異。

改修葉壁山玉陵。尚眞王始造一瓦屋于伊平屋島。其屋內亦結一屋，以板蓋之，以二石龕〈俗叫厨子〉放在其中，以奉宗祖屍骨矣。至于是年，歴年久遠，既致壞。彼島設理題請重修玉陵。由是，王命楊自昌〈伊是名親雲上昌武〉重修玉陵，築石作屋，亦以石灰塗其屋，以供堅固偉觀矣。

始設沙吏長。自徃昔時，本國之人知塗壁墻，未設沙吏。至于是年，小祿郡儀間邑大嶺奉命，始為沙吏長，〈俗叫勢頭〉以塗壁墻。後蒙褒嘉，陞筑登之。乾隆癸亥，始賜俸米貳石。〈米壹石、雜石壹石。〉

二十年，清聖祖俱許貢船蠲稅及增人數。耳目官毛起龍、正議大夫蔡鐸等奉表入京。先是，接貢船于關上納稅費用甚多。且明朝以來所遣貢船二隻，以百五十人為定，海濶人少，往來不便。由是具疏以乞免其稅，并加增人數。禮部議奏：「琉球納稅，照荷蘭國例，該應蠲免。止貢船人數，應遵會，何必更增？」聖祖曰：「琉球來享最久，且吳三桂、耿精忠謀叛之時，安南歸吳三桂，琉球則耿王遣使招之，終不肯服。而克篤忠誠，恪恭藩職，其恭順之誠，深可嘉尚。」命再下禮部議。貢船以二百人為定，并接貢船被免納稅。聖祖又以舊制，給賞緞疋皆係外庫所貯，命部換賜內庫緞幣。俱著為例。

八重山海島啣謝人恩。西表島之民名稱那邊，一日，獨負稻秧，赴于名嘉良地。行到濱嵜，北風嚴烈，寒氣甚極。時有一海島，〈俗叫多武知也又〉將揪魚以吃，海魚抱鳥以入潮中，相拉互扯，海鳥幾乎溺死。那邊忽倏看之，撈収此鳥，搬之於岩下，燒火煖之，切魚給吃。遂囑之曰：「嗣後汝勿為危事，切要慎惧。」再三吩咐，以便放飛。自是以來，那邊徃還田野之時，海鳥揪魚給與那邊，以報其恩。因此他児孫皆叫我鳥。至于孫子，屢有如此之事。

龍福寺獅像腹內現在稻穀。遺老傳説：徃昔之時，此獅像屢行寺外田地，而吃盡稻穀。農夫深憂之，徃見其田畝，有獅啼痕印于地。農夫甚奇怪之，轉至寺內視其獅像，腹脚淤泥，嚴然如活獅蹲居也。衆農夫僉以題奏。王賜田地七畝，附于寺院，以供獅獅像餵養。而後獅子不敢出外而吃去稻穀。至于今世，其地屬寺中俗叫獅田。是年纔加修葺時，身體渾全無稍間隙。而其腹內有稻皮猶存。奉行向良俊〈儀間親雲上朝武〉、大工渡嘉敷等皆觀見之，大驚且異，以告住僧勝林等。人民皆飛來而親見之，果如其言，無不奇怪也。

加置高所座敷奉行一員。

請安觀音像于久志郡。尚経〈豐見城王子朝良〉、顧思敬〈久志親方助豐〉為總地頭時，請來觀音石像，創建其宮于久志邑，奉安之于其中，以為崇信。自此之後，村中人民每月朔望、十八日、念三日皆到此寺而祈禱焉。

二十一年，塩屋村鐵匠舍倏在異衣，暫時而滅。大宜味郡塩屋村秋八月間修造船隻時，設小舍以造鐵釘。一日清晨，忽有珍異之衣，放在于其舍中。而其衣不能知絹與布，人皆聚集，大奇怪之。振舉看之，現出黃紅之色，亦放在于地，變有潔白之色。而煌煌彩光，大異常衣。人想神衣誤在此舍，高捧其衣，來的根所。而盆上舖紙，紙面置衣，焚香拜禮，即到消滅。今在塩屋邑屋宜親看其衣，且時在此所現看之人，子孫姉妹皆傳聽其事，不稍相異焉。

置御系圖官。王命尚弘德〈東風平王子朝春〉始授御系圖奉行職，而始令群臣各修家譜，已謄寫二部以備上覽。其一部藏御系圖座；一部押御朱印，以為頒賜，各為傳家之至寶。從此之後，按司、親方或二三年交代，或四五年交代。今限一年交代。[1]

始定御書院親方六員，每員各賜知行高四十斛，並當官三員，每員各賜知行高二十斛。

瓦以改蓋內間東殿。金丸未即大位時，擢任御鎖側官，並拜授內間地頭職，屢諫尚德王。王大怒惡之，金丸即避隱于內間邑。至于金丸踐祚，其茅宅空地，無構家室。尚象賢〈羽地王子朝秀〉任國相時，題奏創建宮殿。尚質王命輔臣修造東殿。〈廣二橺、長三橺〉但以茅草蓋之。是年，発大美御殿帑金，重修以樫木，改以瓦蓋之，撰擢邑人而看守其殿。即賜赤八卷，並田地。〈田高二石四斗，地高三斗八升餘。〉

志堅原比屋死後求看三絃。昔有一妓女名叫志堅原比屋。南風原郡宮平邑少年曾携來此妓，彈絃唱歌，晝夜宴遊。本邑照屋偶看其所玩之三絃，心甚求之。比屋推辭不賣。照屋再三懇求，比屋勉強賣之。厥後比屋倏染一症，適死此村，屢次現形，比及三年，照屋一夜相遇于路，比屋求見其三絃。照屋請來比屋，仝到其門。忽化清風而去焉。照屋恐有其遺恨，即把三絃彈以聞之。以後無以再遇覓看之事。

瀨洲村屬于源河村。羽地郡近隣本郡源河村。由是總地頭官呈請屬于源河村。

始廢真和志郡花城村。

改定聖家僧寺知行高。素賜護國寺知行高六十斛、臨海寺三十斛。其知行之內各十斛。乃為修葺其寺之費。又神應寺、萬壽寺、神德寺、聖現寺、神宮寺知行二十五斛，其知行之內各十三斛。乃為修葺其寺之費。至于是年，各寺住僧呈請以還其所修葺之知行。從此後自公朝以為修葺。

始建獅子形向八重瀨嶽，以防火災。東風平郡富盛村屢遭火災，燒失房屋，民不堪其憂。由是村人請乞蔡應瑞〈唐榮大田親雲上〉見其風水。應瑞徧相地理，囑之曰：「我見彼八重瀨嶽，甚係火山。早作獅子之形向，八重瀨可以防其災。」村人皆從其令，蹲坐獅子石像于勢理城，以向八重瀨。自爾而後，果得免火災之憂矣。

改修板敷石橋。具志堅邑之東有一大江，自古設杠，以通徃還，名之曰板敷杠。未閱數年，朽爛甚極。今番改建石橋，以致堅固。

二十二年，設置御系圖中取三員。

葉慕永改修宇平橋。昔設木板以為杠梁，以通徃來，名之曰宇平杠。然易頹易敗，屢次修葺，人民不堪其憂。王命葉慕永〈友寄親雲上兼道〉新築石橋。從此之後，人民免嵜嶇之嶮，牛馬喜任載之安矣。

聖祖免貢物海螺殼。耳目官溫允傑、正議大夫金元達等奉表入貢。時貢物內被免海螺殼三十個。由是康熙壬申，加進白剛錫一千觔。[1]

始賜姓于羣臣。洪武年間，察度王通中華後，始有姓並諱也，然未為盡備。至于是年，令群臣各修家譜時，賜姓氏于群臣。既而群臣悉皆有姓與諱也。[1]

始定擢吟味官者進城拜謝。原是，擢吟味官者進城，無有拜謝之禮。今番朝議，轉達王上，而始賜俸。自以有行拜謝之禮。

小波藏邑屢次災殃，乞還其田畝。真壁郡小波藏邑有數畝田地。自徃古時，以為神根所之田，每年祭祀，必取其田地稻穗，例薦神前。康熙甲寅，再正經界，取其田畝，授給高嶺郡，以為仲城里主地。自此之後，根所人家屢遭火難，或人氏夭死，或畜獸忽斃。數年之間，必當祭祀之日屢有災殃，而家財窮乏矣。由是康熙庚午年，郡邑之人恭具呈文，乞還真壁郡。而災殃自息，民人相安焉。[1]

宮平邑新垣為鬼見眩。南風原郡宮平邑有新垣者，一日，從首里回家。経過波武加真地時，見人集酒宴，妓亦歌絃。忽有一人手招新垣。即為他所眩，往至其地，半醒半眩。此時與鬼一同宴遊，已至曉天，相約以諾。每夜又會，而悉皆散去。新垣全醒而視之，獨在古墓之傍。而其所會者皆曾死之人。新垣大驚而回。自此之後，每晚果有飛來，高叫催會。新垣請僧告神，設譙以禳之間，新垣倏発熱症，其屎如黃泥。即請醫士服藥調治。歴閱數日，其屎出盡，症即全癒。

始定唐榮官員各指人等薦舉以授總唐榮司。素有唐榮諸大夫公同相議人知才智，僉具呈文，以為薦舉，以授總理唐榮司。〈俗稱總役〉至于今日改定，自諸大夫以至通事，各位擢舉，置任此職之人，〈內紀其人之名並自用名印，外亦封包。俗叫入札。〉固封名印，稟報法司，以多薦舉之人轉聞聖上，擢為總理唐榮司。其入札自此而始。[1]

二十三年，始定聞得大君加那志三年一次親到烏帽子井。徃昔之世，西原郡小波津村有小波津者，常耕田畝為業。其田畝之旁有一清泉，小波津至于此地時，放在茆烏帽子于此井上，以為耕耘，名之曰烏帽子井。小波津一日徃烏帽子井邊，見一神女自天降來臨泉沐浴。此女容貌美麗，瓊色傾世，而衣服異常。小波津大奇怪之，秘密暗步後側盜之，藏在稻束內。天女因衣被盜，不能上天，畱跡人間。遂與小波津結為夫婦。已歴數年，生下一女一男。此女子年已及七八歲，携弟而遊，且歌曰：「母之飛衣，在稻束下。若汝不啼哭，吾將其飛衣給與于汝。」母聞大喜，即挖開稻束視之，果有飛衣。即身穿此飛衣，兩腋挾二子，乘清風而飛去。由是聞得大君加那志每年二三月間必造此井，以為崇信。此年，始定三年一次新到此井，以為祭祀。每逢佳節祭祀，則令我謝祝女為五穀致禱後至于癸卯，盡裁其禮。翌年之春，改遣火缽阿母志良禮〈此時跟從阿母加麻二口，導引庫理役一名護送，外城役一名。〉取來其水，以為獻上。永著為例。[2]

創建関帝王神像。康熙癸亥，冊封勅使汪楫、林麟焻惜乎本國無供帝王，竟以創建帝王廟之意深以許愿。乃捐白銀伍十兩，請乞創建此像。至庚午年，王令貢使能塑闢帝王、関平、周倉聖像。明年之夏，奉此神像而回來。即上天妃庙內另築一壇，奉安其像，以致聖誕及春秋之祭禮，永為護國伏魔之神焉。

羽地郡松田村屬于本郡我部村。[1]

設置役人一員筭用座，以為宿衛。素筭用座伹有家來赤頭一人以為宿衛。然係藏在要緊筭帳之所。由是置役人一員，輪流更番，以為看夜焉。[1]

加祭尚巴志王、尚圓王獻帛爵禮。自徃古世，每年春秋、二仲、上戊日，祭歷代先王神主於崇元廟。然各位神主不行獻帛、獻爵之禮。但舜天王、英祖王、察度王、尚質王各四位神主必有行獻帛、獻爵之禮。特所以行此禮者，以有功德故也。獨尚質王係子禰祭故，得以與其祭。尚巴志王、尚圓王有功德而不與其祭者，似乎闕禮也。今番朝議，尚巴志王、尚圓王亦行其禮焉。

始賜「向」、「朝」兩字為姓、名乗頭字，明本同一氣。徃古之時，君上同宗未有定姓、名乗。由是王諭賜同宗一族，不論貴賤，皆「向」字為姓、「朝」字為名乗頭，以明同宗一族也。

始定以銀銅簪分別普新之士。徃昔之時，普新子弟皆用銅簪，勤小赤頭職者始用銀簪。不勤其職者依旧銅簪。簪裂俱是四方之莖、銀臺花頭也。

加增宮古御藏主部兩員。自徃昔世，宮古御藏有于兩所，一有城內金嬉，一有那霸渡地，通夜看守兩藏。此以加增主部兩員。[1]

二十四年，八重山頭官長榮氏石垣進粟補助，以蒙褒嘉。本國凶荒，五穀不登，費用甚多，公座缺乏。法司官行文諸島，以借粟米。由是，八重山頭職榮氏信明〈石垣親雲上〉具疏，懇請奉進粟一百石，以補其缺乏。幸准其請，遂蒙褒美，賞賜御褒書並畫一軸、白蔴二十束、燒酎一壺。

請城截西廚房。自徃昔時，於禁城下庭御殿之後設定廚房，以備宴待中華人之用，俗呼唐當藏。當此時也損破已甚，柱材朽爛，而今沒用此房。由此法司官恭具疏奏，以為廢毀矣。[1]

始置護國寺知事僧。護國寺住僧盛海題請設置知事僧事。即令快忠為知事僧，專掌聖僧公務也。至今猶然。

始裁官役僧並作事僧。

加增御系圖座筆者一人。

始定正議大夫坐于申口座之下、座敷之上，而帶用黃地八絲龍紋。

始定陞吟味役者拜座敷位。陞吟味官者，不論年紀長少，撰伶俐能幹者，擢令議公事。是以或有自當座陞者，或有自親雲上陞者，不係爵位。然吟味官，任重職者也。于是朝議，陞吟味官者，直令拜座敷位焉。[1]

始定王子及按司次男以下為下司士。徃昔之時，王子及按司之子皆稱按司。從是年，改定長子為按司，次男以下皆為下司士焉。[1]

二十五年，總地頭溫允傑借錢濟民。佐敷間切一遭凶年，多欠賦稅。從此之後，百姓甚致無力可施。康熙癸酉，屢次暴風，五穀未登，而國朝乏用，急催補納。人民無所倚告，深苦焦之。總地頭溫允傑〈森山親方紹基〉聞之憫之，將錢八千貫文借與百姓，完補賦欠納悉清。至于後日，令民漸次納償，免其利息。由是間切居民依然而安。

二十六年，賜僧芥隱諡號國師。

蔡壽至八重山改蓋寺院，並穿井汲泉。八重山御藏及寺院等處皆以茅艸蓋之，屢遇火災。且郡邑無有穿井，皆用溪水，人多疾病。蔡壽〈渡久地親雲上政包〉奉命為在番，到彼山時，其藏館、寺院改蓋以瓦，並穿井汲水，始教穿井之法矣。

王命馬廷楷、孫繼盛改修石火石橋。豐見城下有一江水與海相通，自古設杠以渡人民。或為蟲蛀所害，或為風雨被傷，而不能堅固，屢加修葺。至于秋天洪水橫流，已至傾圯。於是王命馬廷楷〈宇地原親方良屋〉、孫繼盛〈糸滿親雲上嗣昌〉新築石橋，以得人馬之安也。

仍定王子及按司冠。王及世子、世孫及王子弟五色浮織冠，俱用金線而織之。又按司五色浮織冠，伹用黃線而織之。

始置麻姑山、八重山大目指、大筆者、脇筆者各一員，以隨在番官辦理公務，並例賜赤八卷冠。

始賜御右筆主取俸米八斛。〈米五石、雜石三石〉

始定諸役職半途交代之例。自昔之時，諸奉行並諸座役職，或陞為他職，或告病辭職，或奉命出外，則不管月之多少，准作周年勤職，令他人交代其職。今番改定，六個月以上勤務其職，准作周年勤職而交代焉。五個月以下勤務其職，不准周年勤職，寬期而交代其職焉。

二十七年，改修臨海堤並橋二座。嘉靖年間，那霸有汪農大親者，常遊此地，以觀光景。亦恐為賊兵見劫，高築雉堞〈俗稱三重城〉並堤塘，以備防禦。其堤橋數座原為板杠，康熙甲戌秋七月間颶風陡作，為海潮所破，盡成平沙。是年重加修葺，至丙子年告成。時改築石橋，豎石為欄，以供海門壯觀焉。〈臨海堤原有三橋，清風明月，騷客、漁人多集此橋，以為酒宴，得名最著，俗呼中橋。明朝之末塞其東橋，但中橋、西橋今番改修焉。〉

久米仲里郡泊邑生得異人。久米山仲里郡泊邑農民名曰太良姉、於户、男鍋，共計三名，其容貌心志與人非異，惟有前齒四顆形似狗齒，頭髮似禿，項上及兩耳之上稍有髮毛數十根。至于年長，不甚盛長焉。是年，檢者官恭具文稟明此事。

翁自道帶來黃薯植于國。蕃薯有數種，有皮赤實白，有皮實俱白，有皮赤實黃。是年，有翁自道〈伊舍唐親方盛富〉者，黃薯自閩而帶來，以植之于家宅，以致繁昌，而分與各處。其蕃薯獨具別種，淩風耐寒，繁蔓蕃衍，四季不衰，使民得利焉。

彗星夜見。冬十月初四日，彗星出見，郡黎大驚懼之，遂遣使徃問唐榮，盡畫古圖並紀書以呈聖覽。而其圖並文今不可考焉。

闢馬場于平良邑。首里無有戲馬場，人皆行至各處習騎馬之法。至于是年，下地平良邑西始闢馬場，人民恒以騎馬，俗名曰平良真地。[1]

始置裱褙主取。自素設置裱具師，而無主取之分。至于是年，鄂承宗始授裱具主取。我國裱具主取自此而始。

始定國書院親方、諸殿與力進城拜謝之禮。自徃昔世，國書院親方職並世子、世孫及王子弟、法司官等與力，雖現授其職，而無有拜謝之禮。今年始定實擢其職，則擢日進城，行朝見拜謝之禮焉。[1]

加賜圓覺寺知行四十斛。徃昔之世，圓覺寺賜知行三百斛。厥後裁一半，為百五十斛。至于近世，裁五十斛，為百斛。又裁四十斛，為六十斛。近年加增四十斛，現賜百斛。

二十八年，重修荒神堂。自古而來，渡地邑西建立荒神堂，那霸人民及航海水梢必到此宮設壇祈福。至于近世，宮殿頹壞。是年，邑人及運粮船人等募緣錢銀，重修宮並拜殿也。

禱雨且収埋屍骨。春三月間旱魃肆虐，田野乾涸，屢次設堂禱雨而無有効騐。王幸于知念、玉城，虔誠禱雨，終不雨降。由是王發仁慈，恩澤屍民，竟令首里、泊、久米村、那霸、諸郡邑等處，將人之屍骨投棄山野晒日濕雨者，皆収埋之於地中。則不閱數日，雲起四野，油然大雨。

請安仁王石像于護國寺門。住僧盛海題請奉安仁王像。幸蒙俞允，請來仁王石像，安置于護國寺門。

圓覺寺山門改奉觀音及羅漢。圓覺寺山門原安佛像，敗壞甚極，不知何神。是年之冬，住僧蘭田題奏，改以觀音並十六羅漢像而奉安于此山門上。其古像竟収二箱，移置于荒神堂內。

八重山桃林寺社改蓋以瓦。是年之春，重修神社，蓋以陶瓦，及築石作墻，甃石造徑，以備海島偉壯。

始設造筆役。那霸有慎〈大見武筑登之親雲上寬明〉奉命為造筆役，恩賜年俸米三石。

夏五月初二日，宮古島有大地震。此日府庫及拜殿、寺院、假屋等四圍石墻崩坍。〈招來久具松原，與那霸川滿、下里、西里、東仲宗根、西仲宗根等村人民，仍舊重築。時在番役葉氏友寄親雲上兼道。〉

二十九年，改修中山世譜。唐榮總理官蔡鐸奉命，改以漢字，校正琉球世鑑，名之曰中山世譜。

始鑿天界寺井，以得清水。此寺地內屢次鑿井求泉，而未得一點泉水。伹日徃民家，挑水而來。住僧了道令蔡應瑞遍視鑿井得水之處，即鑿井于此地，湧出清水，味甚甘美。自此而來，不但寺院便水，天當旱魃，四隣民人盡來此井汲得泉水，亦足息渴矣。

移建大日石堂于波上山。嘉靖甲申，日秀上人謹書「阿」字于石上，創建波上山海邊，教人知即身成佛之意，而無有堂屋。恐歴年久遠為風雨所破。至于此年，護國寺住僧賴賢緣募人民，移基此地，創建石堂，奉安其阿字于堂內，名之曰大日如來堂。

始定耳目官以下之冠。百官之冠，素有紫、黃、赤、青、綠、黑之色，以定品級。而或用濮院綢，或用蕉布，永有綢與布之分。是年始定，申口官座敷當官，俱用絹綾景綢等；勢頭以下至諸郡訯理，皆用下綢縐紗等；自掟、目差以至諸郡有一職者，皆用棉布及蕉布，以為八卷冠。且用棉布大帶與月色蕉布之衣以為朝見。[1]

圓覺寺佛殿背改掛金剛會普菴禪師畫軸。圓覺寺佛殿素掛普菴禪師號。是年，改掛金剛會次描普菴禪師圖，以掛此殿。

久米島仲里地頭代比嘉引比嘉川水補田水防旱災，真謝、宇根、比嘉、謝名堂四村永得其利。真謝等村田地少水，尤患旱災，共計可出米二百五十石餘。居民每旱，汲水灌田，不堪其勞。比嘉親雲上督民築堤，以留比嘉川之下流。又開溝，長一千一百間，引之補其田水。于是四村不惟免其勞，亦永得其秋収。久米島引水入田自此而始。

久米島仲里地頭代嘉手苅引江水補田水，以利後世。仲里間切儀間村嘉手苅村田地狹而瘠，稍值颶旱，便欠賦數，盖百姓所受田地內，有嘉佐意原併户意原之水田，可出米百石。又有嘉陽田原及為川原之水田，亦可出米百五拾石。但是水少易涸，每逢天旱，耕而無獲，所以大致民疲。茲因嘉手苅〈人名〉任地頭代職，若生良策，始築土堤于山田川之下，以障沠流。自其所匯開溝引水，補其可出百石之田水。次亦如前法，以引呈中川之不流，補其可出百五十石之田。自此每年貢賦不欠，百姓永受其利。[3]

始設尚稷王及妃、尚圓王妃、尚懿王、尚久王五位神主，以行祭禮。自昔尚稷王及妃、尚圓王妃、尚懿王、尚久王五位未嘗有設神主以致祭祀。今按此五位，皆係各王所自出之祖，而不奉神主，以行祭祀，則於王之心有不能自已者也。于是乎令唐榮衆官議奏。衆官皆議曰「創建各王神主，奉安崇元廟。創建各妃神主，奉安天王庙，以行祭禮。則與昔王者所行之祭禮無以相異」緣由以聞。王令輔臣新設各位神主，以行祭禮，自此而始也。

移安尚永王妃、尚寧王妃神主于天王廟。素有尚永王妃神主，安置向憲〈大宜味按司朝昆〉之家，尚寧王妃神主安置馬氏〈惠祖按司〉之家。是年朝議，轉達王上，移安各神主于天王庙。

創許國書院從朝至夕放在爐中火。自徃昔時，國書院自己至未時，則爐中减火於斯之時，或至大臣，或來遠客，不便進茶進烟。是以當官在禁中，爐不减火；當官退禁中，爐中减火。國書院早晚不减火，自是而始也。

改定攝政家跡賜知行四百斛，今年裁少百斛，現賜三百斛。

目錄
尚貞王
三十年，異獸從海出，坐馬齒山外礁。渡嘉敷郡訯理及橫目等巡視海濱，忽見異獸出於海中，坐居黑島外礁。其獸身体似乎黑犢，面與耳目如豚，四脚指間有幕蹼，而眼毛及鬚伹是潔白，而長五六寸許。尾直豎，而長一尺許。周圍三寸餘之大，吼聲如牛，蹲坐似犬。訯理等大怪驚之，回告邑長。翌日大催衆民俱徃而見之，不知其所迯去。

改安那霸古場津笠。徃昔之時，此石自海中浮來，人皆見之深奇且怪，遂崇信為神，名之曰古場津笠。是年，那霸人民安置于那霸迯辻邑之西，以為祭祀焉。然不知何年而來也。

鄭弘良奉安土地君於大嶺邑。紫金大夫鄭弘良〈大嶺親方基橋〉奉命入閩赴京，時請土地君像而帶來，給之于大嶺邑。即村中之人喜出資財，創造石堂，奉安之于其中焉。

久米島仲里地頭代嘉手苅創造儀間渡頭橋，以便農樵來徃。原儀間渡頭無橋，農夫、樵者待海潮退而來徃。茲嘉手苅率民築堤造橋，以通其來徃。

改定七郡在番奏請陞職。自徃昔時，喜屋武、勝連、久志、今歸仁、本部、國頭、伊江等七郡在番職，兩總地頭相共商量，擢為在番，不有交代年期。今年改定兩總地頭仍旧授之，但期滿三年而替代其職。

禁止以龍舟頭尾放在宗廟壇上。自徃昔時，泊邑以龍舟頭尾放在宗廟之壇上。五月朔後五日，龍舟掌官一員帶領水梢詣崇元廟，即開大門中庭班，坐致四拜禮，以置其頭尾于神壇。今年，禁止其拜禮，亦不許放在龍舟頭尾。

增筭用座大屋子三員、筆者三員。[1]

三十一年，毛承翰改修泊高橋。西北諸島有事中山，皆泊此地，故名其地曰泊邑，叫其杠曰泊高橋。是年雨賜時，若百廃具興，竟以斯杠非久施之設，令毛承翰〈佐渡山親方安村〉、曹憲等〈神谷親雲上慶重〉改修石橋，以壯海門觀瞻焉。

始置伊江島東江掟職，以准諸郡南風掟、西掟等職。

創建宮古山觀音堂。宮古島仲保屋里有新里與人者，嘗入朝中山。至歸來時，乃請來觀音像，奉之于家中，以為尊信。新里病卒，其孫砂川大屋子繼祖父之志，崇信其像不敢怠慢。康熙甲子之夏，亦入朝中山，題請另建宮堂，以為祈福之事。幸蒙俞允，回至本島，將起工修造，深病而卒。壬辰年，祥雲寺住僧道林聚材鳩工，道林亦罹病遷化，而不能告成焉。是年，住僧江外幕化村人，喜捐資財，創造此堂而奉安于此焉。

大嶺邑古波鮫創建仲瀨社宮。小祿郡大嶺邑有古波鮫、武富者二人募緣郡中，喜出資貨，創建神社于大嶺邑。後奉安笑二舅于其中也，築石作墻，改蓋以瓦，鞏固壯麗。

大里郡與那堂邑屬于本郡當間邑。

始定平等所大屋子賜勢頭座敷官銜。徃昔之時，撰擇黃冠之中聰明伶俐性實重原者，擢任平等所大屋子職。至于近世，任其職者，准作勢頭座敷退去其職，仍為黃冠。今年改定任其大屋子職則賜勢頭座敷官銜。

三十三年，新安不動像于神德寺。仲城糸蒲寺不動明王奉安神德寺。後亦移安護國寺。由是，住僧慧郎題奏，而新奉不動尊像于神德寺中也矣。

减去伊平屋島在番一員。自徃昔世，在番伊平屋島者總地頭一員、脇地頭二員，共計三人，輪流交代，以理民事。然送去迎來，徃還海路，不勝民勞。由是减去一員，但將總地頭一員、脇地頭一員，令理民事，著為定規。

三十四年，葉壁山仲田邑親田逢鱣救命。伊平屋仲田村有樽新田者，他父和順敦厚，一心謹慎，恒行慈愛，恩澤禽獸，不嘗吃鱣魚之肉也。一日教子曰：「鱣魚，海中之大物也。況海島之人徃還海洋，日已數多。汝等操心正直，恒行陰德，不宜漁鱣以吃也。」親田愈為善行，平常慎密，不敢違父命焉。康熙壬午，八重山之船要解貢米到葉壁山。秋八月二十八日，陡遭暴風，船隻殆危。本山人民皆登船幫救，晚風已甚，其船扯斷繩索，衝礁損破，水梢皆致溺死，惟親田逐風任波，飄流外洋，相去岸邊五十餘度。忽有一大鱣魚凌波浮來，親田大驚訝之，心胆俱裂。鱣魚即背親田，送至國頭場間，救他一命。而今鱣魚以報父子。

始以瓦蓋久米島藏，因此地頭代嘉手苅有功，褒賜座敷位。改作瓦藏時，嘉手苅年老七十一，乃身任其事，畧無曠職。百姓賴其老成之力，准得徭勞。乃賜位以褒焉。

三十五年，創定伊江島照泰寺住僧五年輪流。自徃昔世，椅山〈伊江島〉有照泰寺，奉命住持其寺無有交代之年期。今年改定如大平山、八重山住僧期，以五年輪流交代，逋遐同行。

三十八年，始建內間西殿。西原郡人民追慕圓王仁恩，尊信其旧宅，各捐資金，修造西殿，〈長三間、深二間〉蓋以茅草。厥後看守其殿者，即賜赤八卷。〈田高十石三升六合〉[2]

新垣妻救夫命。豐見城間切有瀨長者，一夜為賊盜被刺殺。未知何人刺殺也，只在頭巾一條失落其屋內耳。瀨長族人招聚村人，見其頭巾。村人皆曰：「昨有那霸赤平川之僕，名叫新垣，用此頭巾。而過去此邑，則新垣刺殺瀨長，決然無疑。」由是，族人聞其言，告訴獄官。獄官遣人捕來新垣，鞫問刺殺瀨長之事。新垣未嘗知其事，奈審問已甚，無言可辨。遂得冤枉，定處斬罪。新垣妻倏然問之，即徃獄內，細問其事。新垣流淚曰：「吾不曾為其事，然而拷問極猛，肉爛骨露，疼痛無比。不如早死而易也。故此甘受斬罪。」妻聽其言，晝夜不眠，巡至各處，密尋殺害瀨長者。近乎半夜，行至渡地村家，有人騷攪。妻深疑之，近倚其門户，則其家小婢誤為小罪，家主深責笞之。小婢泣哭，罵之曰「汝已殺傷人而未致敗露，由是今夜聚會酒宴以賀免抵。何以痛責小過哉」云爾。妻仔細問之，即刻跑至獄官之宅，告知此事。獄官急遣吏役捉捕其人，審明其事。即知那霸東邑新垣、渡地村仲宗根藏之內宮城，共計三人，俱往彼處殺害瀨長。於是乎新垣因妻盡心竭力，日夜密訪，纔出獄外，免冤枉之難也矣。

始設評定所寄筆者六人。

渡久地邑渡真理恩及牡𤘽，以致殉死。本部郡渡久地邑有夫地頭渡真理者，賦性敏捷，操心誠實，而昆弟已和，親戚相睦。汎愛邑民，遍濟貧苦。當公暇時入山獵猪以為玩樂。由是能養大狗。大狗深蒙其恩。一日，夫地頭特登首里，辦理公務。忽染熱症，至晚棄世。即捷報他家，即刻家僕皆赴首里，担棺回鄉。親族家眷共到椰子兼久濱，〈在名嘉真與喜瀨界〉接回其棺，亦其所養犬狗十三疋，跟從其家人到兼久濱一同接回。而葬埋夫地頭，自其晚天，歴閱六日，每日狗十二疋皆到他墓，至晚而歸。獨有一牡狗〈名叫備瀨〉到墓絕食，不敢徃來。至一七日，掘起墓之前地，而斃于其中矣。妻深感其志，即脫袷衣殮包其屍，修舍于墓前，內架一棚，以安其棚上。兄弟親戚皆聞此事，亦來葬之，而無不泣哭者也矣。

和宇慶邑新垣生男死，而次日甦。仲城間切和宇慶村有蒲户新垣者，有事而出宿于外。次日上午回家，妻懶坐𦟛下，有不豫色。新垣驚以問之。曰：「妾昨日申時生得一男，不乳哺而死。至于黃昏，暫埋于宅畔。」新垣要以改葬，即掘土而見，似乎息氣。新垣深奇異之，抱回家內，而身以煖之，乳以哺之。至于翌日果然蘇生，即能養育。年已八歲，罹病而夭。

貢船工師加板于貢船外以包之，致鞏固。自素進貢船無有外包之板，或為波濤被破，或為蟲蛀被爛。是年，其大匠長呈請外加木板，而徧包之，以致鞏固。而近風衝波無有一虞。

三十九年，遮塞泊邑赤平路。自古泊邑中街取崇元寺右邊，有一小路直到安里橋，名叫赤平路。然而此路甚忌于國廟及泊邑。由是栽植松樹，遮塞此路，不敢徃來。

古知屋邑名嘉真流布異蕃薯于各處。金武郡古知屋邑名嘉真，一日徃濱汲潮，忽見一蕃薯業已裂開，色紅異常。名嘉真深奇疑之，即帶此薯植之于宅地。葉自茂盛，結實顆多。熟時最早，不擇地之肥瘠，亦能耐凌風寒，而絕勝常之蕃薯。人皆來求其種，以為栽植，名之曰古知屋芋。至辛亥年，恭蒙褒美，直陞黃冠。

始减國殿官職三員。徃昔之時，國殿下庫理當官十二員，並里之子十二員、花當十二員，共計三十六員。今年始裁各一員，共計三十三員，辦修下庫理公務。

始减山奉行二員。自素有山奉行三員，管修國中山林。今裁二員，以其一員總任其職。

四十年，重浚那霸湧井。那霸和久田地有一田畝，田邊有井，其水湧出滾滾，名之曰湧井。其味甚甘且清，最宜烹茶。自昔村人悉皆用之。由是近隣之田叫曰湧田。後名其村。至于近代，為爛泥所壅，其味漸衰。是年，村人捐助除泥使浚，其味仍如旧焉。

毛光炳改修真玉橋。豐見城郡保榮茂邑有伊隆德〈大嶺親雲上忠雄〉者，嘗事于王都，屢経此地，每遭大風猛雨，舟楫難泛，而人不敢涉焉。隆德即浮水過去，將其政事奏之于朝廷。朝夕勤苦，不敢稍懈。王深褒嘉之，特賜官爵，並移居首里。厥後王命隆德督造木橋五座，以通徃還。至于近世，兩岸邊地有人為田圃，而塞乎北南二橋，江狹水淺，洪水橫流，橋堤敗壞，淤泥穢土盡入那霸港。王諭毛光炳〈高嶺親方盛富〉禁除其岸邊田圃，補葺旧堤，築石為橋。

唐榮蔡溫精學地理。存留官蔡溫在閩時奉憲命，就從劉霽精學地理，悉受其秘書及大羅經。已蒙公府發賜白銀，以備雜費之用。[1]

宮古島川滿村有前並久伊被雷打死。久伊要苅大麥，催友徃畠，將以下手。不料大雨傾盆，加以雷霆，其友躲一洞中，逃避其難。不知久伊有誤何機會歟，被雷打死。

四十一年，禁殿回祿。康熙己丑十一月十八日，尚益王即位。至二十日丑時，國殿及南北諸殿盡遭燒燼。

創造泊邑前街。自徃昔時，泊邑前海涯無路，徃還不便。由是邑中臣人具疏題請。幸蒙俞允，築石為塘，以便大路。

禁城異光。夏六月初九日夜，禁城倏忽見光輝。即令僧占卦，而一七夜晝夜設壇唱経，以為祈福矣。

大饑饉，人民餓莩。本國連年凶荒。至于是年，颱颶屢起，旱魃肆虐，田野如焦，禾稻枯槁。由是新穀不秀，旧穀已竭，民人失食，或採敕菜，或剝木皮，日以為吃食。至乎冬末，山敕海菜收拾已盡，而餓死于道塗者共計三千百九十九名。翌年之春，盜賊四起，士民失節，密入人家劫盜器用，迎接道路，奪取衣食。

附：

一 康熙年間，若狹町邑有大嶺者，徃至中國，已學歴造黑之法，悉傳其微奧而歸來。尚純王聞之，大悅，遂令汀志良次邑宮城從大嶺而學習焉。我國造黑自此而始。

一 那霸有楞伽寺〈在東邑天使館處〉，旧屬為官寺。禪宗僧奉命住持其寺。康熙年間，賜乾叟長老一位隱居之處。後至古道長老，賣與俗人，敗廢其寺，以為俗宅矣。

尚益王
即位元年，〈清康熙四十九年庚寅〉始建御用意藏。

始置三絃匠主取。徃昔之世，素有三絃，未知何世而始也。至于近世，有南風原者，善製三絃，其韻声嫋嫋不絕，遠聞四境。而與世之三絃音声相異也。今亦有知念者善造三絃。至于是年，擢為主取。

津波邑國吉妻久在墓。仲城郡津波邑有國吉者，其妻年四十三歲。是年之冬十月之間深染胸悶症，請醫服藥。十二月初三日夜，候人皆睡去，迯去于外，而不知其所去。親族大驚，徃到四境而探問之，無有踪跡。翌年正月初五日，有人耕耘田畝，忽遭暴雨，即徃一墓〈樂羕敦·安里親雲上昌房墓，在和宇慶邑西〉以為避雨。時聞墓內有人息之声，其人深奇異之，自墓門隙處密偷窺之，果然有人倚棺而睡焉。即徃邑呼人，而熟看見之，其墓門不開，但有一小孔不知從何處而入焉。即開門救出，即國吉妻也。其面目活動，氣亦未絕。先以黃土和水灌入其口中，次以粥湯漸漸食之。至于數日醒而活生。乃問之，只言如寢而醒，全無所知識。延至雍正丙午，偶罹一病而死焉。

裁少瓦木山三奉行筆者各一員。

裁去考役職。自素設置此職，查考本國費用。今番裁去其役，令御物奉行兼管其考役職，而加增中取二員、筆者二員。[1]

二年，始置造梳匠。若狹町邑有浦崎者，常造梳箟為業。是年奉憲令，始為公匠焉。前代之世，嘗以玳瑁骨角梓木製造頭梳，而歴年久遠，莫從稽詳。

加設諸浦在番一員。自古諸浦在番但有一員辦理公務，乃賜俸五斛。至于是年，加設一員，每員賜俸二斛五斗，著為定規。

夏五月，宮古島一塊怪石自空落下。宮古島大雨大雷，不意午刻于久貝村與那霸筑登之家庭響如雷落，家人皆驚忙，魂不附體，半晌得氣。徃庭視之，唯有一塊石，其形異樣。即入匱中，以藏其家。

三年，蓄懿德入閩學鑄錢之法。那霸蓄懿德〈諸田筑登之親雲上則正〉為大五主到閩時，奉命傳授鑄錢之法而歸國。至丙申年，為鑄錢主取，鑄出鳩目錢十一萬貫。[1]

總管擢為通事。自徃昔時，進貢船隻奉安天后菩薩，以便徃還。即設立總管職，令他朝夕焚香，以祈神庇。且總理作事，水梢以駛船隻。由是或筑登之，或生員以任此役職。至于是年，拜授此職者，必也擢為通事，永著為例。

改用福祿壽御掛物于王殿大庫理。大庫理此宮女所座，原掛孔夫子聖像。王上恐凟至聖，降命朝議，轉令唐榮儒臣會議。謂：「至聖像非奉文廟，則似褻凟。況於宮女所座乎？」然掛來已久，不敢擅决，乃題代用福祿壽御掛物。

斬處赤田神及夫仁德。首里赤田村有仁德者，其妻巫術惑衆，自稱為神士，民崇信以稱赤田神。至于後日，妄言鬼神，惑世已甚。其夫仁德聚妖婦已久，明知其事，但貪資錢，而任其所為，不敢禁止。由是國相、法司等密定其罪，而不請命，捕其夫婦，同處斬罪。

宮古島、八重山島自其酋長迄藏筆者，其所生之二子始免賦稅。宮古島、八重山島遠在海外，俗習甚陋，愚民尤多。是以多設吏役，令治民事，故功勞已多。由是，自各島酋長迄藏筆者，其所生子之內各二人赦免賦稅。或老或病，雖辭其職亦然。[1]

始許先王尊諱取其一字以用之。先王尊諱，或有一字，或有二字，自素不許士臣取其字以為諱，乃是辨君臣之分也。今番始許先王自歴五世而後，其尊諱二字之內取其一字，以為臣士之諱，而亦不許其二字以為諱名。且至文章，不論一字尊諱與二字尊諱，即取其字可以用之。五代先王及當君至世子、世孫之尊諱，不許取用焉，乃是臣士者不敢與主君同名，謹以避之也。

翁能哲徃教製造絲綿及楮紙之法于久米、粟國、渡名喜島。本國將請冊封，國貧民乏，資財缺少。由是為預備其費用，那霸翁能哲〈富村親雲上盛友〉奉命到久米島，令彼人民用桑樹、榕樹、宇祖古樹等製造楮紙。至于翌年，亦到粟國、渡名喜二島，廵看相地宜，遍教植桑養蚕，以做絲綿之法。久米島用樹皮做紙，粟國、渡名喜島養蚕做綿，自此而始。[1]

改定御系圖座之名。自徃昔時，中山世譜及諸士家譜集納此殿，名曰系圖座。依此考之，君上世譜似有不謹。是以加「御」一字，名曰御系圖座。[1]

目錄
尚敬王
即位元年，〈大清康熙五十二年癸巳〉特賜家宅於國師蔡溫，移居首里。康熙辛卯之夏，唐榮蔡溫〈神谷親雲上文若〉擢授王世子師，兼務近習職。壬辰之冬十二月二十四日，世子即位。溫日進禁城，而路已遙遠，風雨寒暑，來徃最難。是年之夏，時賜家宅，移居于此。〈首里西平等赤平邑〉

法司官職始分為三，以用各司字印。自徃古時，法司官三員，伹理國政。今番始稱天曹典禮法司、地曹司農法司、人曹司元法司，各分有職。由是各用其字印，以聽國政公務。至于次年，仍依其旧。

砂糖座仍置奉行。

御船手座仍置奉行。徃昔之時，稱付場御藏。至于近世，改稱船奉行御藏，後亦改稱御船手座，裁去其奉行。然経年已久，何年某日始設此座，莫從稽詳焉。是年，仍置其奉行。

始賜諸按司每位儀者一人。原按司或有儀者，或無儀者。按司呈請均賜焉。公朝准此例。

向維藩在久米島制法勤案。首里向維藩〈源河親雲上朝忠〉為在番役使至久米島。時奉憲令，兼理總地頭。公務即設，法制勸農。從此之後，五穀豐登，細綿增出，而賦稅不欠，民人永安矣。

裁停御書院副當役。

伊舍堂村和仁屋出米五十石濟饑，免其利息。仲城間切伊舍堂村和仁屋親雲上，為人聰俊，職終于夫地頭。辭職之後，力農營財，富而行善。曾于康熙己丑年大饑出米濟饑。茲又出米而濟十村。十村，即伊舍堂、添石、屋宜、當間、新垣、津波、泊、久場、熱田、和仁屋也。

宮城邑仲西殺人，蒙恩寬，流八重山。浦添郡宮城邑有仲西者，自幼稚時胆大量宏，行事非常。年二十六歲，擢為宮城掟。康熙辛卯之秋，從弟結欹髻，親族來賀，而人皆酩酊沉醉。內有城間邑比嘉自誇曰：「素嗜武藝，善棒拳之法。勿論座中之輩，雖一邑之人不能相對也。」即托小便，遂蹈石川腿，而出于外。石川亦出外邊，趕去相闘。仲西調停相和，而先父母以囬家。湏臾之間，仍致騷動。仲西恐有父母致怒，忙然而走去。比嘉大怒，執捧打人。仲西盡心竭力諫弭他怒，相携其手，仍回其座。已到户外，比嘉即揪仲西，拉倒于後，亦舉木棒要以打傷。仲西曰：「今欲害傷我，乞寬一刻，予亦取來棒杖以為敵闘。」跑去厨房，帶來木棒，互以相闘，打害比嘉之手。比嘉懼他勇威，迯去屋內。時有人出來，仲西意想比嘉執鎌出來，輙打倒之。仲西氣靜，又想：「比嘉驍勇膂力，予非容易打敗者也。而今一打而倒之，懼他起而報仇。」而逃回家庭。次有牛天久樽石川留户，石川等亦出來，而打傷之。座中之人皆來見之，非比嘉也，比嘉之兄名稱崎間者也。崎間自素染病，身体柔弱。今被打害，屢次損氣，不知人事。人皆請醫服藥，不見効騐，遂致棄世。崎間疾人告訟仲西等殺他崎間之事。仲西曰：「予等四名殺人害命，罪必處斬抵命，已無疑矣。而今汝等三名父母俱亡，兄弟亦多。獨予一身父母俱在，而無有兄弟。若今受斬罪，家道滅亡，父母凍餓。請乞汝等仝受其罪，掩隱予身，以免斬罪。」三人不敢依允。仲西曰：「欲為親逃命，無力所施。今隱汝三人，予一人身受其罪，以就死地。汝等供養予父母，以盡孝養乎。」三人大悅，即招親族相共商議，各立契字，以為約信焉。後當審明之時，仲西甘受其罪，不敢累他三人，而拷問已竣矣。遂放在仲西座間味郡，要行斬罪。仲西在他島，以俟獄官航海而來之日。且想人生此世一瞬之間，不可徒以飽食。日徃山野，取黑棕樹葉，做箕為業。一日登大嶽以看北岩。有黑棕樹枝葉甚茂。仲西要以砍來做箕。北岩高峙嶙峋，莪高數十丈，臨海裂崩，嶮岨甚極，不可以攀取焉。仲西勵勇奮力，飛身跳攀他岩。倏然路破石端，倒落海濱，已至岩畔。幸有榕樹，欲依其枝以活壽命。枝亦折絕，落下地來，氣已暗暈矣。自辰時起，不知人事。漸至酉時初醒起來，已於阿種林中，直抒双手，以致卧偃。石壓双脚，即除其石，起立上岸而歸家。瞬息之間，聖王登極，深蒙恩恕斬罪，放流八重山與那國邑。至丙申年，聖主婚禮，恩改一時流刑。從此之後，仲西愈勵善心，盡夕乾惕，仰天叩地，許願歸鄉。庚子之夏，有邑頭役年逾八旬，名曰島袋仁屋。一日，訪來告之曰：「今汝已蒙隆恩，恕饒其罪。宜以安心俟信矣。」仲西問之曰：「近年來有舡來，何以知識？」老人曰「男児家近隣汝寓，予昨日至他家以為一宿。至于曉天，不能眠去。時聞汝寓雄鷄啼告汝事」云爾。仲西聞之曰：「人能聞鳥語，自古至今惟有公治長耳。予不信其言。而鷄之語声何如？」老人曰：「恒聞鷄並斑鳩之声，以知吉凶之兆，亦惟此一時而已矣。若有秋兒吉信，必欵待我，尊為上賓，以貺優厚之宴。目今纔設酒宴，以賀吉兆乎？」仲西喜悅，脩設小菜，以獻芹意。至于其秋，船已回來，果有赦免之宗文，與老人言不曾稍異焉。辛丑年，與那國山開洋回故鄉，供養父母，善盡孝道，朝夕匪懈。後擢扱理役，歴任地頭代職。父年八十八歲，母年八十歲，俱終天年而棄世焉。至於今世，子孫繁昌，家道巨富矣。

附：

一 仲西素有僕二名、婢一口。將赴馬齒山時，叮嚀囑囑，令他供養父母。仲西至八重山之後，其僕婢用力田畝，克盡誠實，奉養他父母，不敢懈怠。仲西歸家時，深褒其勞，各還其家。至於目今，子孫繁衍，家亦頗富矣。

一 仲西流在八重山之後，天久等三人皆背約信，不供養他父母。父母親自勞苦，但樽石川或一二日、或五六日一次送薄蔬菜等。而後染病卧床，歴至丁巳年而罹病棄世。而子孫猶存矣。牛天久、真和志郡安謝邑人也，家財日窘，賣去妻子，自身凍餓，而移居安謝，慕依親族。至於今日，不知其所在之處。留户石川夫婦俱徃田圃鋤起蕃薯。此時夫婦互咒相駡，以致騷動。婦女見石川大怒，忽然迯去。石川跑趕，將其钁頭剝落妻頭而殺害之。石川自刎而死，子孫亦自亡焉。

天仁屋村比嘉忘身救母，揪住野猪。久志間切天仁屋村比嘉，天性至孝。一日，其母偶於野路為山猪所害，人聚欲救。只見此猪新帶金瘡，忿怒倍猛，誰敢接近之？時比嘉卧病，忽聞母危，不覺一跳而起，飛步來救。只知有母，不知有身手無寸銕，直徃提猪，揪住其兩腿蹄。衆人方敢助殺而救母。母重傷，遂死。

福地村比嘉出米借與鄉里，以濟餓莩，俱免利息。題請獎賜座敷位。喜屋武郡福地村比嘉親雲上，幼孤家貧。至于成人，日則耕田，夜則糞田，遂積穀償債，竟富而濟人。曾遭康熙己丑舉國大饑，非惟此村，因而無一人餓死。時又出米五石借與間切濟之。是年出痘流行，出米以助鄉里貧民，亦免利。如有遠人投宿，必解其餓渴。常能勸村民，村民務農不怠。總地頭官題請賞賜座敷位。後賜名島，稱比嘉親雲上。

題定唐榮遵守儒家発葬之禮。唐榮之人從來祭葬之禮悉從儒家之禮。至于近世，改從國俗，延僧行弗法。但其祖宗三十六姓始奉旨入球，廣施儒教；其裔世司貢典，厚賜俸祿。至今猶有旨入監讀書者，而里人皆肄儒業，以任譯之職。當行儒道，而習中国之禮。是以題定其世行儒禮。至康熙五十八年己亥，呈請從国俗。[1]

座喜味村上地屢濟餓莩，褒賜座敷位及御掛物一件。讀谷山間切座喜味村上地親雲上，四歲時喪父，只靠母養。自饑寒中長成，至年十三，聰敏不凡，孝及足觀。宗族見其非庸劣之材，勸學書筭。上地兼勤書農，略無間斷。不五年間，書筭頗通，始為文子，後為掟，終頂戴黃冠，任夫地頭職。公務之暇，肯勞手足，不空度日，而致巨富。又能孝母好施，康熙己丑年，大饑，私發米二百二十二石五斗借與間切，賑濟餓民。今年不熟，又借與米九十石、小黑豆三十七石，以濟百姓，俱免利息。因此褒賜位併御掛物。

久高島俗不養豚。覃敷仁政佐治人民，而使各郡邑飼養雞豚。惟久高島俗不養豚。由是招來扱理役，問不養豚之故。島民奉答：「徃古之世，有神出現。一日，豚出于外，以糞污其衣。神大怒之。自茲之後，皆畏其威，不敢養之。十年以前，島民復養。嗣後居民貧窘，漸漸衰微。首里大阿母志良禮以為神祟。至于今世，不敢養云。」朝議依之，不使民養豚。

正議大夫毛文啓、都通事蔡溫相禁城並國庙及玉陵。夫地理之大，莫先於建都立國。是故，古之聖王，將營都邑不度其可居之地，以書其吉凶。嘗稽歷代建都之地，得正龍之所鍾，而合天星之垣者，則傳代多歷年久，其非正龍而不合星垣者，則皆隨建隨滅，可不慎哉。按，我首里城，其地也窄狹，其勢也峋嶙，或低或昂，形如邊坐，而無寬濶平夷之可取焉。登臨，則大海洋洋，亦如無供衛眷戀之砂。若以俗眼觀之，則首里城何足稱焉。然龍之來歷、氣脉所鐘，誠有可取焉。沉夫國殿之立向甚好。殿前輦道其向與殿不同，最妙。且廣福、漏刻、瑞泉、歡會等門左廻右轉，曲折不直，皆能得其法矣。因茲城前望焉，則馬齒山自海中起，特為之錦屏，亦能遮諸漏洩之氣焉。其左則小祿、豐見城地方，諸峰聯絡為之，青龍以鎮城；其右則北谷、讀谷山地方，諸峰伏起為之，白虎以護城都。其間有三江，與海水相通，一曰那霸港，一曰泊港，一曰安謝港。斯江也灣環，斯水也汪洋，自吉方進來，朝拱王城。而三江最為之良佐矣。城後望焉，則自西原地方以至島尻所有峰巒周密，分雌分雄，遠遠鎮護。或嶽林應位而起，而其形勢也殆有可觀焉。況且冕嶽、虎瀨、崎山嶽及遠近林樹森森繞城，而能扶其盛氣者也。皆非城都之風水哉。歴觀北山、南山之地，平則平，寬則寬，然而氣脉所鍾，山川所拱，皆莫吉乎首里矣。首里斯都，万万世世決勿改建，所有要緊條目畧列于左，請能隨時為補云。國殿能用，外盤坐甲向庚殿前，輦道却用，內盤從卯橫酉。而二者立向不同，最妙。山川林壑四面拱衛，永足為王城者，唯此二者之力也。決勿改向。城內諸門，左廻右轉，曲折不直，最得其法。若一直開門，則資財耗散，必有不虞之憂，決勿該開。城內城外所有林樹，勿翦勿伐，是亦有盛衰所係者。若大樹枯，最可畏戒。虎瀨松林最好，自寶口至鳥小堀地方而柗林一帶，宜能隨時栽種，不宜使他傷疲。倘若柗林枯衰，則所係非輕矣。那霸港、泊港、安謝港其所係最可畏矣，謹勿破塞改決焉。那霸之水走至國場地方，延蟠如龍，甚好。泊港、安謝港大畧皆然，誠有可取焉。雖係支派小川，而水氣與斯三江相通者，宜能愛保補鑿，而使三江能加活動之氣力，最要。夫江者，以深為德，以淺為病，以長為力，以短為疲，乃國之血脉也。而各有率性之形，豈可其改決哉！是故江渴則哲人必畏。吁嗟，可不思哉！冕嶽乃係城基発祖之地，故其林樹大茂而深秀，則城地氣脉隨焉。而盛若使他疲衰，則氣脉隨焉。而衰請能栽種，以廣其地，以加其樹，最要。大中石之頂等處，乃山脉所結，不宜傷土破石，只宜相土栽木，以扶其力焉。仲里嶽應位而起，甚好。城基倚于嶮岨，形如邊坐。若無得山川林樹護衛眷戀之力，則國城形勢何足觀焉。幸今山川林樹四名護衛甚多客觀。然而自城間地方以至于泊地方空缺凹陷，竟無峰巒雌雄之良佐，最可忌。竊想此處宜多栽松樹，以遮漏洩之氣。若松樹茂盛，則豐饒之慶必從此興矣。林樹榮枯，因係國家盛衰也，各嶽林樹若誤翦之，代之木傷林疲，則其土民也必衰矣。能茂能秀，則其土民也必盛矣。請勿輕視。〈右王城風水所係，大且重者，大畧記之。至于宮殿多少、地形高低、山川林壑順逆生尅，或遭滄桑，伏乞用心以補。〉恭觀國廟坐壬向丙，其門轉開于午，最得其法，決不可改焉。宅基倚山而營，所有遠近山林不大而靈動、不高而雄躍。且松樹茂盛，勢如錦屏，最好。前有一江，其形如帶，其水延蟠曲彎，從長生方來，與海水相通。海水滔滔，亦從旺方進來，勢若朝覲，甚好好。但庙宅背後地缺，雖有樹木形如反弓，或人徃來，誠可忌焉。宜能補其缺，加植樹木，以輔宅基之力焉。庙左有嶽林，以成龍勢；其右所有樹木甚踈，不能藏風納氣，而龍虎不齊，宜深栽樹木，以扶虎勢矣。明堂雖不廣，大地稍平坦，却是好。其平坦地不可植樹，唯是空壙，以為善焉。〈右此數者，隨時按查，可補則補，可損則損万万世世可以為國庙矣。〉恭觀玉陵，發祖國都高處，最好。城中有龍泉味美且清，則玉陵地性亦可知焉。自虎瀨至末吉一林，山林隱隱護穴。且穴前平坦，及望其外，則万家之地，廣大濶寬，足容万馬，最好。但其龍身自乙走辛，硬直而無延蟠，平坦而無高低，而無鉄砂護穴者，自下觀之，則風吹露打，若不能藏風納氣。予想穴後并左右深栽樹木，緊圍密衛，使穴不泄氣，最要。蓋玉陵奇形，非俗眼所及。今暫記其畧，以俟後之君子矣。

二年，船手座薄冊始載那霸、久米村、泊邑海船數目，以使國用。那霸、久米村、泊邑海船數目不載于御船手座薄冊。但任船主之心，出海入港，而不嘗用信票焉。由是忽有公用時，屢缺使用。至于此年，御船手座薄冊備紀某村某人船隻、其帆幾端、儎得貨物若干、米粟多少。且出行他處時，必取其船主結狀，給出信票，以便出入焉。永著為例。[1]

王上年十五元服，恩赦國中罪人。

雷隕奧邑人家。八月間，風雨驟起，雷霆大响，誤墜國頭郡奧村。與那城之家雷大燃起，以燒天蓋草苫。人皆看之，相聚以消。此時孩童二人眠于其家，而不敢損害焉。

褒獎南風原嘉數教農有績，特賜黃冠位。南風原村嘉數深知稼穡，教之庶民。又嗣子試植蘓銕，以其有利，教民植之，以充凶年之饑。因賜黃冠位。

八重山竹富村有一婦名那邊一生三男。

若狹町邑平好仁始造石硯。那霸若狹町邑平好仁〈長嶺仁也伹滿〉廵徃國頭等處，取石于山中，始以造硯，以供國用矣。[1]

宮古山建嘉手刈邑並大浦邑。徃古之世，宮古山有小場嘉按司者，築城此地而住居焉。至于後世，其城壞敗，村人亦離散，竟為田地。是年題乞創建嘉手苅邑，即其邑東地穿井汲泉，以為用水。丁酉年，亦穿西井及於美屋井。徃昔之時，中華之人避亂航海，遁至此島，竟為邑主，築城于多志地而住居焉。後娶嘉手刈邑玉称久呂妻，改名大浦多志豐見親。此時，本島之人爭討已甚，干戈未息，日日相戰。豐見親已致敗績，由是邑人逃去，竟為荒野。至于此年，具呈請旨，設建大浦邑。[1]

三年，始定寺社奉行掌宗廟祭典。原每遇先王法事，請設其奉行。于是年，始命寺社奉行掌之，永著成例。

加增泊筆者俸米一石。原泊筆者俸祿二石，有才能者以其祿少而不求焉。筆者凢為筆者者皆庸劣之才，而屢悞公事。于是加增俸米一石。至雍正甲寅夏，亦加給一石，共計四石。

始定太醫與其屬醫輪流入禁宿衛。原止許太醫入禁中宿衛。茲准與其屬醫派直宿衛。

始定官品大小、用宴椀多寡。慶宴、祭宴，王子、親方用羹二椀，贈及菜之類二碟，補菜〈俗叫引物〉一味。自申口以下，用羹二椀，贈一碟，補菜一味。

首里市地南創置小店，並廣闢市南地。

房弘德始為堆錦塗，蒙賜褒獎。首里房弘德〈比嘉筑登之親雲上乘昌〉自盡工夫，始為異製漆法，以飾器物，名之曰堆錦。塗以供國用。因蒙褒獎，賞賜大平布三疋、米一石。後賜名護間切喜瀨地頭職。

國師蔡溫纂要務彙編。正議大夫蔡溫于聖経賢傳、百家諸書之內，掇取其嘉言與懿行，切於日用躬行之實者，而纂成一部，名曰要務彙編，〈有江左宣城馮社峴西氏及閩王登瀛閬氏兩位先生序〉恭呈聖覽。

今歸仁郡岸本邑湧川奉借粟米稻于公庫。今歸仁郡岸本邑有湧川者，素嗜字筭，頗知文書，始擢扱理，歴任地頭代職，家業巨富，貯積甚多。康熙乙未年，公司藏庫乏少缺用，湧川奉借粟米稻。且己丑年五穀不登，人民餓莩。湧川大発米藏，出粟米乙百五十餘石，賑濟古宇利、運天、上運天、仲宗根、平敷、謝名、仲尾次、崎山、與那嶺等九邑之人民。

首里安里始造挑灯與雨傘。

改修古見島石橋二座。八重山古見村前有二條之川，與海相通。海潮已漲，不能徒涉，人民坎難。康熙庚午，錦芳氏〈波照間親雲上用恒〉為古見役職之時，設建木杠以便徃還。乙未年秋，山陽氏〈古見首里大屋子長依〉、毛裔氏〈古見目指安因〉深念木杠窄狹，徃來苦難，改修石橋二座。其左橋曰大枝橋，右橋曰三離橋，規模廣濶，壯麗鞏固。

久米島山里邑婦女出產一男二女。

八重山石垣村婦女名叫兼牛一生三男。

首里令諸僧設壇祓禳，以除痘災。那霸始出痘，人多死。由是首里各邑令諸僧念經談法，晝夜祓禳。[1]

四年，始定國王同宗按司封王子銜改姓用「尚」字。原惟許國王兄弟稱王子用姓尚，其餘同宗皆用姓向。至今欲請冊封具繕，連名結狀，王子書姓尚，王子銜書姓向。時唐榮總理司程順則曰：「此狀諸王子姓或尚或向，之似有謬書，恐不可用。」于是朝議題定，同宗按司封王子銜者，許常用姓尚。

始定里之子嘉既為筑登之家者，拜申口官銜併吟味官，即其子孫轉復旧家。

移築石倉于御物城，収貯火藥。鎮守旅館地內素建石倉，以貯火藥。近有隣家失火，大燒房屋。復恐變生不測，築石倉于御物倉，以貯焰硝等，遠避火災。[1]

耳目官夏執中、正議大夫蔡溫進貢，並請乞襲封王爵。耳目官夏執中、正議大夫兼國師蔡溫奉命進貢，兼請封。時那般出船，到馬齒山。閱乎數日，彼地開洋。走到洋中，暴風大起，十有九危。幸荷天庇，飄回久米山，修葺船隻及帆檣等物。翌年之春入閩赴京之時，遇皇太后薨，皇上及百官靡暇理事，公務延遲。溫等心意忙慌，無力可施。此時監督官專管進貢，不管封王。而請封之事十有九敗。一日禮部招來球官，溫等前至禮部衙門。大人列坐後堂，即召球官入廳。內但見尚書親自寫字以問曰：「國王尚貞薨，應早請封，有何緣由捱延至今？」溫自寫字而答曰：「貞王薨，遣使報喪，至喪服已除。奈王世孫尚益辭世。至于前年喪服已終。故此今以請封。」尚書又寫云：「王世孫尚益辭世，歴閱數年，何不請封？」溫又寫云：「本國請封之例，必當貢期，兼能請封在案。故俟進貢之期照例請封。」尚書各位覽畢起身。溫等退出囬館。幸奉旨允其所請。既而公務全竣，出京回閩，而歸國復命。

宮古山設建保良邑及野原邑。徃昔之世，宮古山有大嵩按司，建城大嵩地而住居之，村邑甚大。至于後世，其城壞敗，邑人亦離散。曠曠荒野，遺跡猶存。是年，請乞王命。幸蒙俞允，設建野原邑。保良之地原建村邑。至于後世竟為曠野，歴年久遠，莫從稽考。至于是年，題請亦建此村邑。

親泊邑地頭代湧川大発米稻賑濟人民。今歸仁郡親泊邑有湧川者，自素學問，兼精筭法，始授文子。歴履訯理，竟為地頭代，擢勢頭座，家道殷富，貯積米穀。康熙己丑年，凶歲饑饉，人皆大餓。湧川自発米藏，出米五十餘石，借給親泊、志慶、真兼次、今歸仁四邑，賑濟其餓。後亦丙申年，今歸仁、親泊等火殃大起，盡燒房屋。湧川亦燒米藏，只剩米十石餘。即給于燒屋之人，以為幫助。後亦不敢受其償焉。

改定里之子籍貶為筑登之者為御右筆、御茶道，陞當座敷並積切甚多者，仍擢本籍。本國士臣皆有譜牒，以定家籍，或為里之子，或為筑登之，或為親參，而擢賜官爵不亦一齊焉。里之子籍素為筑登之者之子孫，生質敏捷，博通技藝，擢授御右筆及御茶道，而陞座敷者，仍賜里之子籍。筑登之籍聰明非凢，才能以精，實為御右筆及御茶道，已蒙褒美，敘當座敷。然而其子孫不管父位，仍定筑登之籍。里之子籍之人，擢賜里之子。後任勢頭職，未歷敘當座，早已辭世，則其子孫仍賜里之子位。里之子籍貶為筑登之，歷年數世，至于子孫方智絕倫，積功甚多，褒美其功，即令輔臣僉議，擢為里之子籍。然而戴黃冠，稱里之子親雲上者，倏然擢之，難故里之子親雲上。延至陞官，改賜當座敷，以為里之子籍。[1]

五年，始以請先王壽像為御掛物。原奉畫于照堂正而之壁。歷年丹青霉變，且似有不恭之凟。于是改寫，始為御掛物。[1]

王命按司向文思、向和憲濬那霸江。那霸江泥滯水淺，大船難通。由是命按司向文思〈本部按司朝智〉、向和憲〈垣花親方朝理〉等決開川源，除去爛泥，而得大船致來徃。至翌年冬，正議大夫兼任國師蔡溫撰建其碑。

有釋迦、彌陀、藥師各佛三像漂至于真壁間切名城海濱，即命奉置聖現寺。

圓覺寺住持覺翁徧栽花木於天德山，特賜褒書。圓覺寺乃宗廟，而非諸寺之可比。其住持覺翁長老以冊封天使將臨本國，故栽花木，以致美觀。因此褒書。

六年，創建學宮于聖廟東地。聖廟東地始建學宮，宮內正中設置神壇，奉安啓聖王聖主。其左右之壇安置四氏神主，以為春秋二仲，令總理唐榮司行釋奠禮。

王命輔臣開路于國廟前。崇元廟前素無有道路。康熙丁未，王命輔臣開一小徑，以便徃來，名之曰豐見城路。是年仍依旧徑重加修葺，築建砌石，大開道路矣。

嚴禁諸間切百姓詐冒首里、那霸、泊、久米之民籍。

特賜白銀于欽兆鳳、房弘德、查王蚕、知念等，令造紙之器具。首里欽兆鳳〈祖慶筑登之親雲上清寄〉、房弘德〈比嘉筑登之親雲上乘昌〉、查王蚕〈仲宗根筑登之親雲上真秀〉、知念掟親雲上，皆是性巧過人。康熙丁酉年，相議合巧，創造芭蕉紙，足以應國用，只愁造紙器具之未備耳。于是特賜銀子二百兩，令備其器。及設一宅于山川村，為造紙之所，併賜草房三個以勸之。自此公用不缺，遂傳其法于宮古、八重山、大島。又雍正甲辰年，房弘德創造色半紙、廣紙。其丙午年創造奉書紙、高禮紙、白曰紙。其辛酉年創造藁紙，以供國用。

令向受祐始以本國故事作戲。首里向受祐〈玉城親雲上朝薰〉，慱通技藝。命為戲師，始以本國故事作戲教人。此年演戲，供興於冊封天使宴席。其戲自此而始。

本年，歷書改名通書，並用赤帙。自古琉球歷書皮用黃紙，名曰時憲歷。紫金大夫程順則題請，改曰選日通書，並外皮以紅紙。且改撰皮面文書，以行國中。[1]

尚純王神主奉安宗廟。王太子尚純公未即位而薨。由是其神主奉安于天界廟，以致祭祀。一日，王以其神主要附于宗廟，即令攝政尚社等轉問紫金大夫程順則，恭抄明建文帝追遵考妣為皇帝太后、袝享宗廟之詔，以備聖覽。故此移安其神主于圓覺廟並崇元廟，大致袝祭。

改修西表島與那田橋。八重山西表邑有一大川，川水之勢汪洋渀湃流注于海。而人皆徒涉而徃來焉。前任頭役長榮氏〈石垣親雲上信明〉軫念人之坎難，始設木杠于瀨田盛崎，名之曰與那田橋。而其崎甚近于海，或為風波所壞，或為虫蛀被害，不堪屢修之憂。是年，山陽氏〈古見首里大屋子長休〉、文明氏〈慶田城與人昌在〉仝奉憲令，來到彼島，移築基址，改建石橋，以通徃還。自此之後，人民免屢修之苦焉。

都通事毛士達能操忠義，以送飄至難人。浙江寧波府定海鎮左營管隊王金枝等三十七人飄到太平山，打破船隻，送來中山，安揷泊御殿。都通事毛士達〈許田親雲上子明〉奉命為其護送使。此時御在番奉行並攝政、法司使人盤詰，只言官兵等語，而多帶軍器，已無文憑。由是皆疑賊盜，商議未決。乃召士達曰：「其無文憑，兵賊難辨。禁錮船中，以為解送，何如？恐有鬆放解送，汝等為他所害。」士達曰：「海賊盜人可以因而解也。若官兵巡哨者，敢擅擒囚之，以致不恭于天朝，則弄出我國不便也哉。我厚蒙國恩，摩頂放踵。萬一報願，優待護送，却逢他害傷，雖死不恨。」鎮守官等皆從其言。既而仝副通事梁得志〈外間通事親雲上〉那霸開船，到馬齒山。次晚，颶風忽起，波濤大湧，向夜倍猛。隨摔斷椗索，擱搭礁頭。其所有兵丁人員膽寒心裂，慌忙大驚，飛身而下，浮沉海洋。士達急止之曰：「天昏浪大，未知東西。今求全性命，却有損命。暫待船隻半破，浮水上岸，未以為晚。」招來兵丁聚坐一處，屢次強諫，多聽其言，留在船上。幸至天明，風波稍止。即點查兵丁人名。爰知副通事一員、兵丁四人、水梢二人，共計七人既下海而溺。急遣使報明其事。御物奉行向龍翼〈富盛親方朝章〉等來到馬齒山，修葺本船。又全文享〈岸本筑登之親雲上本賢〉為司贍養大使，來代梁得志。厥後彼地開船，赴到福州。而王金枝等皆歸本籍。時逢請封之期，天使至閩，例應兩位。今番外加測量官兩位，共計四位，將至本國。若不我船先歸稟明其事，恐有冊舩一到我國，必出不意，事無預備，以致斘誤。便與耳目官、正議大夫、衆官相與商議，急修船器，收拾物件，五月初六日自閩開船，初十日歸國復命，并稟明其勅使四位將以抵國事。由是准備公館等事件，以為迎接。至于後年，賞賜許田地頭職。士達罹病棄世，深蒙褒書，將其地頭職襲賜其嫡景成，以為旌表。

七年，始定元旦祝位于殿庭正北。自徃古時，每年元旦設祝位于其年歲德所臨之方位，以拜天神地祇。冬至亦設於祝位于殿庭正北，以祝皇上洪禧。至于是年，元旦、冬至例改定其位，於殿庭正北以殿向北闕祝皇禧之義也。[1]

尚稷公、尚久公神主改安天王寺，尚懿公改安天界寺。康熙己卯，尚稷公、尚久公、尚懿公神主尊稱花王，奉安崇元廟。是年，唐榮儒臣題請，其三神主除去王爵，改致奉安。王准所請。即安尚稷公、尚久公神主于天王寺，尚懿公安于天界寺。[1]

冊封使海寶、測量官平安等賫勅至國。冊封正使翰林院檢討海寶、副使翰林院編修徐葆光，仝測量官平安、豐盛額賫捧詔勅抵國，諭祭、冊封及七宴等禮如例全竣。翌年之春二月既望日開船歸國。

冊封使徐葆光新建儒學碑。〈詳于碑記〉[2]

王城瑞泉創建「中山第一」碑。冊封副使翰林院編修徐葆光題王城瑞泉曰「中山第一」呈國王。王令輔臣創建石碑。

裁去總橫目筆者一人。

本部間切天底村遷入今歸仁間切。

古知屋村、川田村、平良村、屋嘉比村、親田村、見里村各復原籍間切。原籍，古知屋村屬金武間切，川田、平良屬久志間切，屋嘉比、親田、見里屬大宜味間切。康熙乙亥年，改將古知屋村屬久志間切，川田、平良屬大宜味間切，屋嘉比、親田、見里屬國頭間切。自此各村多不便利。于是各村呈請復旧。

加置石奉行、加冶奉行、螺赤頭奉行、金奉行所筆者各一人。自徃昔時，諸倉諸座皆設筆者、幫助筆者，以理公事。當交代時，假筆者陞筆者。至于是年，其倉及座之事務專授御物奉行及申口官。由是能擇才幹擢為筆者，則其假筆者未必才幹，難擢筆者。今番悉皆裁去假筆者，而石奉行、加冶奉行、螺赤頭奉行、金奉行〈共計四座〉只有筆者一人，難理公務。由是加設各座筆者一人。[1]

改定向秉乾修葺柔遠驛費銀每年寄三十兩之例。自徃昔世，修葺琉球柔遠驛費銀，進貢中華時，庫官率領五主、水梢等先到驛館，修葺完竣。而上下員役安揷館驛，其費用銀三百兩。當接貢時亦然，其費用銀一百五十兩。然費銀甚多。向秉乾〈當間親雲上朝齊〉為耳目官在閩時，乃召門便吳天統曰：「今番令庫官大加修葺，自此而後，每年寄授汝于三十兩，球船未入閩暇間預加修葺，如何？」天統從其命。自爾而後，本國多有利。由是永著為例。[1]

始定宗廟祭祀年期。先王尚圓係乎始祖，由是惟以二百年忌祭祀為畢，餘先王皆以百年忌祭祀為畢。

賜褒書于伊江島西江。康熙己亥，冊封賁臨，而費用不足。時西江仁也出粟麥豆共八十石餘、銀四十六兩、錢千百貫文，奉借以助其費用。故賜褒美。

八年，始定紫巾官拜法司官銜者通簪用金，免奉行職及紫巾官輪番公務。

始定贐颺進貢大夫。前此惟贐正使耳目官，不贐副使大夫。茲議正副之異輕重不遠，是以始贐大夫。永著為例。

始以首里世士有位人為御番役以守王城。先是，守衛王城者，田家拜位人輪番而守。如守下庫理者，其親雲上二人。如守御番所者，其親雲上二人、其筑登之二人。如守西御殿者，其筑登之一人。于是始以首里世士有位者十八人為御番役，各賜俸祿二石。

國殿光輝。夏四月二十二日夜，國殿中座倏然有大光輝，能相照炫，暫時即止。即令家僧設醮誦經，以為祈福焉。

古宇利邑大城撈救人命，深蒙褒嘉，項戴黃冠。今歸仁郡古宇利邑大城率水梢七人，坐駕四幅帆船。亦山川、玉城等率水梢十九人，坐駕七幅帆船，康熙辛寅年春二月間自那霸津一齊開洋，回至讀谷山外，陡遭逆風，七幅帆船衝礁破壞。大城船與他船相離一里計。大城遙看山川破船，即到其處撈救二十名。此時波濤稍靜，而風未吹順，難以直回，只任風沉浮，飄到諏訪瀨。自彼島供給養贍，回來本國。至于是年，荷蒙褒美，頂戴黃冠。

褒美平良村津花波再任夫地頭職有績，賜座敷位。西原間切平良村津花波親雲上，幼而孤，自十歲，以掘採蕃薯為己職，或採少，則為失職。先進母姊兄弟，止食其餘。及十九歲，雖不識書筭，而才智出衆。諸吏舉為末吉掟。至四十九歲，為地頭代，而任津花波夫地頭職。本村田多，民少以疲，而所欠之賦、所借之穀共計乙百五十石，無可如何。津花波親雲上乃許民口畱其食田，租其餘田，以其租而補償債。從此本村復興矣。年五十歲辭役，五十二歲又為地頭代役，任田川夫地頭職。原來西原公驛以茅草蓋之，不勝修葺。於是改為瓦蓋，以利間切。又激勵庶民，令其竭力以勤農業。乃賜勢頭位。六十四歲，又為夫地頭職，終賜座敷位。七十歲告老。

八重山島酋長宮良親雲上自獻米粟百石，補冊封費。褒賜掛物一幅、古銅花瓶一個、燒酒一壇。

八重山島西表首里大屋子自獻粟二十石，補冊封費。褒賜掛物一幅、燒酒一壇。

王上因受冊封，八月詣聖廟，十月詣崇元寺。[1]

始定五年一次清繕諸士家譜。諸士家譜每年奏補位例，將其家譜分以為五，一年謄錄其一，以備聖覽。至于五年，清繕已竣，不敢遺失焉。[1]

加定諸郡酋長勤社參禮。徃古以來，正月朔望諸御殿儀者勤社參禮。今年裁儀者，令諸郡酋長勤社參禮。其人數者，黃冠四十五名、筑登之四名、赤八卷四名，勤行社參禮。

目錄
尚敬王
九年，圓覺寺大殿回祿。正月初一日丑時，失火，燒損圓覺寺大殿，而照堂、佛殿、山門幸免火災。時住僧覺翁無有小心，謬起火災。當其火燒，專一擔出自己貨物，不顧先王神主，而今燒失尚清王神位。由是覺翁流于八重山，照堂僧流于久米山，亭僧放在于照泰寺三百日。

聖祖加賞縀幣三十疋。康熙庚子冬，王遣耳目官毛廷輔、正議大夫梁得宗等入京進貢。聖祖仁皇帝深嘉球國虔修職貢，世篤忠貞，即照安南國例，加賞三十疋，共計八十疋。永著為例。

盡裁司雲上按司俸米並且馬氏惠祖按司切米。自徃昔，隨從聞得大君加那志多有女，俗稱君君，而無有其事職。由是前自題奏，以裁其俸米。時司雲上俸米未有裁去。至于是年，始裁其俸米。且惠祖翁主恭繼尚寧王妃〈稱阿應理屋惠按司加那志〉家統，而其神主奉安他家宅。由是馬氏惠祖按司亦繼其家統，世賜切米，以補其祭祀。今以神主改安天王寺，故此攝政、法司相議題奏，以裁其切米。[1]

圓覺寺住持德叟題改先王主位仍舊法。原圓覺寺大殿中間供佛，左右二間奉安先王七世以下神主。又大殿前右列設二廡為神殿，一稱上御照堂，一稱下御照堂。堂各三間三龕，上堂中龕始祖諱圓，左龕二世諱眞，右龕三世諱清；下堂中龕四世諱元，左龕五世諱永，右龕六世諱寧。至于大殿二間，左間以右為上，第一位七世諱豐，第二位九世諱質，第三位十一世諱純；右間以左為上，第一位八世諱賢，第二位十世諱貞，第三位十二世諱益。皆以世為序，百世不祧，是為舊法。盖出于佛也。嗣後例法，上堂中龕諱圓〈今王始祖〉，左龕諱質〈今王高祖〉，右龕諱貞〈今王曾祖〉；下堂中龕諱眞〈圓王之子〉，左龕諱益〈今王之父〉，右龕諱純〈今王之祖，未及請封而薨。〉。按圓王、眞王，伹位於各堂中龕，此以圓王為祖，以眞王為大宗，以其餘不係五世神主，祧于大殿，盖出于儒歟。茲住持德叟奏言：「今先王位不合佛法。本國以佛法奉宗祀，則其位列應當如舊。王上依之。[1]

大雹降川田、平良二邑。秋八月十一日，久志郡川田、平良二村日晴風靜，氣又暖暄。至于午時，雲起一片，非為陰天，而倏然小雨。未閱一刻，大雹驟降，草木枝葉被盡打破。至于未時而稍止。村民見之，大驚訝之，且奇怪之稟報總地頭，轉奏于朝廷。〈雹狀如磧，堅硬不解。其圍或四五寸，或一二寸，或米粒之大。〉

十年，始定正月初二日、七月十四日令諸臣拜謁圓覺寺庙。自徃昔時，正月初二日、七月十四日，王親戚等只入圓覺寺庙拜謁先王，而衆臣未嘗有與焉。〈素有每員獻酒瓶一對。康熙辛亥，裁去其酒，令拜授采地知行者改獻公同御甕酒一埕。〉是年，王始令王子至于庶人皆著衣冠，詣圓覺寺庙恭行拜。永著為例。〈今獻御香，無獻御甕酒一埕。〉

石藏移營于若狹町松林地，収貯火藥。焰硝藏素在鎮守館內地。康熙丙申，移築御物城。而其地在江中，多有濕氣，難以急用。至丁酉年，仍移其館地。今亦恐有失火連燒，移築若狹町松林地。[1]

始置請地代官主取。自徃昔時，此代官無有主取，諸代官之外另有筆者三人，隨從中頭、島尻代官主取而辦理請地仕明之稅事。然他主取公務繁冗，難以兼理。由是今番議奏，以設此官職。

始置小橫目六員，以整風俗。順治丁酉年，始置總橫目，〈稱觀察司，有按司一員、親方一員、筆者二員。〉觀察風俗。至于是年，亦設小橫目六員，屬于總橫目。時巡各處，察觀人民風俗及府庫倉厫、受授貨物併官俸采地交納，以整貪俗，以勸善行。

真喜屋村古我知出米以濟本村及仲尾次村。羽地間切真喜屋村古我知親雲上，幼時貧家，苦學書筭。及年十六，為若文子，漸歷諸吏，而職終于夫地頭，就中起家，以養父母，終其天年。嗣後家富好義，屢次賑濟。是年歲凶，亦助真喜屋、仲尾次之百姓，給米各户二三升。

識名邑盜賊掘土滅輝。自徃昔時，真和志郡識名邑西川門外地每夜有一光輝，冲于斗牛之間，雖風雨甚大，未嘗稍滅。康熙壬寅年，忽有盜賊俟夜深人靜之時，揭開其石，掘起土泥。至于次日，邑人聞之，相自聚會，皆至其地而看見之，伹有揭石掘土而瀆之痕耳。邑人仍修其石而歸來矣。自此之後，光輝既滅，不敢冲天焉。

十一年，憲宗特賜御書「輯瑞球陽」四大字並王器縀幣。王遣王舅翁國柱、正議太夫曾曆等表賀登極，并進聖祖香、品物，仍遣官生鄭秉哲、鄭謙、蔡宏訓三人入監讀書。即照先例，給與口粮、四季衣服、鋪盖並紙幣、銀兩。從人亦給口粮、衣服、鋪盖，禮待甚厚。奈蔡宏訓因病而亡，皇上賜宏訓三百兩，內留一百兩修理其墓，餘有二百兩附國柱帶回，養贍其老母。時國柱召見于乾清宮賜坐并茶。且蒙皇上諭教勞使臣。又除例賞外，加賞國王御書匾額「輯瑞球陽」四大字並王器縀幣疋等物，共計二十六件。又加賞國柱白銀上用縀後。除例宴外，給貢使等上用餻餅數十品。翁國柱跪拜謝恩。既而囘至福州。乙巳夏歸國復命。

始定直擢士臣授諸浦在番。素定喜屋武、讀谷山、勝連、本部、今歸仁、國頭、久志等處總地頭職兼務其間切在番職。而總地頭官或有任職，或有染疾時，自傭士臣代理其事。至于後世，以其係大臣之故，不以總地頭兼理其職。然而不論按司、親方，其總地頭若有請願，兼任其職，則准其所請。是年，始定國中均一，直擢士臣授為在番，而不准其請焉。

始定先王妃回忌三日祭禮。自徃昔時，先王回忌三日祭禮。然先王妃回忌只行一日祭禮。至于是年，改定王妃回忌較先王回忌，以行三日祭禮。

始裁每年十次奉獻御嘉例盆及御饌並艾餅、鬼餅、酢菜、燒酒等。自古以來，每年十二月之末、正月之初、聖主御歲日，奉獻御嘉例盆一通及上中御饌並燒酒。鬼餅日，奉獻御嘉例盆一通、御酢菜並上中白糯糕。除夜，奉獻御嘉例盆二通並燒酒。十二月之末、正月之初、王后御歲日，奉獻上中御饌。正月初三日、幸行三个寺日，奉獻上中御饌並燒酒。三月初三日，奉獻御嘉例盆一通、御酢菜並上中艾糕。五月初五日，奉獻御嘉例盆一通、御酢菜並粽。六月年浴日，奉獻御嘉例盆二通並蒸糯飯。共計十次。每逢其日，大臺所恭獻此物。至于此年，悉皆裁去。[1]

仍給御右筆相付俸祿三石。〈米二石、雜石一石。〉

仍給御醫者相付俸米二石五斗。

改定評定所帳當座公事拜，並貝摺座家來赤頭改授首里百姓。自徃昔時，諸郡邑人實授評定所御物奉行公事拜，〈御評定所十一人，帳當座五十六人，共計六十七名。〉則扣筭其丁錢。今番改定首里百姓六名為御評定所公事拜，亦十五名為帳當座公事拜，每名各賜俸米二石。且亦令家來赤頭十五人輪流換班，以辦理貝摺座公事。今番首里百姓三人實授他下代役，而每名各賜俸米三石。

諭祭溺死海中進貢官役于天久崎。康熙壬寅，耳目官毛弘徤、正議大夫陳其湘奉命為進貢使，俱率官跘水梢那霸開船。行至閩外，衝破橫礁。此時二號船官員遙然而見之，巨波暴風，不能撈救。至于翌年，二號船回國，將其頭號船覆湮上聞王廷。王深憫其溺沒，即命御物奉行備辦祭品於天久崎，令僧諭祭焉。

泊邑屋比久、知念始傾銀並造銅鐙及器物，恭蒙褒獎。本國之人未知煮金銀鑄銅。泊邑屋比久等始煮銀成好金，並鑄銅以造馬鐙及器物，皆牢固光澤，以極華麗，以供國用。是年恭蒙褒獎，屋比久陞座敷，知念戴黃冠。[1]

始許宮古、八重山入觀官役七月十四日拜謁圓覺庙。

始置宮古山保良邑與人。自素宮古島保良邑無設與人，伹砂川與人兼理其邑。然路遙事冗，二邑公務難以兼辦。由是另設此役，以理此邑。

始裁先王聖忌日公司，且王后及王子每值其日輪流奉獻神酒。

改定米穀銀錢利息。給借千人金銀米錢。至于近世，利息甚高。今番深禁年切利息，具改定其法。夫米穀一石，則一年利息二斗五升〈俗叫日二割利半〉；錢百貫，則一月利息二貫；銀一兩，則一月利息二分。亦歷乎數年，只是一般利息〈俗叫一段利〉，稍有償還，則扣筭其本錢與利息〈俗叫割落〉，非為專受利息也。[1]

改定遣中國使臣跟伴。勢頭大夫主從共計十人，北京大通事主從共計六人，都通官、副通官、才府官舍主從共計五人，筆帖式主從共計三人，與力、總管、船頭、宰領主從共計二人。

十二年，蔡溫改修中山世譜。國師蔡溫奉旨改修中山世譜，正誤補闕，以備聖覽。

大宜味間切始屬國頭在番管。大宜味間切原屬今歸仁在番管掌。茲國頭在番李枝起〈上江洲筑登之親雲上由久〉具呈：「大宜味間者，近國頭而遠今歸仁。請將大宜味屬國頭郡在番管掌，則來徃不勞，公務甚便矣。」公朝准此。

十三年，免首里、泊、那霸、久米村居民每名每月丁錢二貫文。己亥年王受冊封，因此府庫一空，國用多缺。乃取首里、那霸等處百姓丁錢，起自次年。至是而止。[1]

始定慶良間、粟國直授在番。自徃古時，慶良間、粟國等地頭兼任其在番職。至于是年，另置在番，監守各處，並管外國之船漂來及地方船隻徃還。

王遣使謝恩，將其方物准作正貢。王遣紫巾官向得功、正議大夫鄭士絢等以謝賜玉器、縀幣等隆恩。時向得功大和殿傍賜宴，且召見於乾清宮賜坐并茶。皇上諭問國王並地方太平、百姓安樂，及一路官優待。且除例賞國王外，加賜玉器、縀幣疋共計二十八件。又加賞向得功丙造縀、白銀。時奉旨：「琉球國王只要心知皇上恩典，不必貢獻禮物謝恩。且奉上琉球國王，因朕頒賜御書匾額及玉器、綵縀等件，特遣使臣進表謝恩，貢獻禮儀，具見誠悃。朕加惠遠藩，不欲収其貢物。但既航海遠來，不忍令其帶回本國。查歷來朝鮮國王進獻禮物，若不収受，有交送內務府存留，准作年貢之例。今琉球國王所進禮物，即照此例存留，准作二年一次正貢，以示朕體恤遠人之至意。欽此。」向得功奉旨跪拜謝恩。既而事竣歸國。

天王廟、天界廟內神主改以屏位。天王寺並天界寺內奉安先王及妃並太子及妃神主等。至于近年，神龕窄狹，難以安置。由是改其神位，始為屏主。

命國師蔡溫〈末吉親方文若〉改定服制。按：舊制，以三十日除喪服為至重。而又同宗異姓之分、族親戚親疎之辨，未有分別。茲命蔡溫改修服制，施行國中。于是正服、義服之辨皆昭然而明。

嚴禁娼之子入家譜、亂其系。妓乱大倫，一夜千人，固有所不忌。千種一胞，亦有所難辨。而乃以其出者，為己之真子也，謬者多矣，由是素有嚴禁。至于近世，漸致犯法者衆。是以正其入家譜、乱宗系者，貶為百姓。並諭司譜，嚴禁其入家譜。[1]

大正詐冒之士以治罪。國法素禁百姓詐冒為士、詐冒為異姓子併為同姓子。至今漸犯其法者衆，乃大正其法以治罪，自告者免罪。又立律，嚴禁詐冒。

久米島人山城、仲地、與那霸、新城引溪水補田水，以利間切，褒美各賜位。具志川間切田地少水，旱災雖小，無計可免，屢患荒歉。茲有山城親雲上、仲地筑登之親雲上、與那霸筑登之、新城共議，或築或決，以引溪水補其田水。自此水旱不足以憂矣。乃褒賜山城拜座敷，仲地拜勢頭座，與那霸、新城各賜黃冠。

久米島地頭代宇江城大屋子、比嘉阿嘉掟、與座謝名、堂目差江洲、宇根村民長大城共議引潤水補田水，永利居民，乃各賜位以褒。久米仲里屬村真謝、比嘉等處，共有可出米二百三四十石之水田，只患水少。雍正元年，宇江城親雲上、比嘉筑登之、與座江洲、大城相議，督民築堤于山中川留其下流。從此大開長溝，引來補其田水。是以真謝、宇根、比嘉、謝名堂四村永免旱害。乃褒賜宇江城，拜座敷；比嘉、阿嘉、與座江洲、大城各拜黃冠。

宮古山設建長間邑。徃昔之時，西銘郡主古世佐嘉利有一男，乳名曰真德兼。其為人也剛毅武勇，膂力絕人，跑如飛鳥，而皆稱之曰飛鳥。後襲父業，立為郡主，專理西銘，並於和手、片手、伊古、武幾、也計等邑〈共計五邑〉威勢日振，貪欲愈盛，恒要滅鬼千代按司，以得伊佐良邑。而伊佐良邑在西銘邑之西，地甚相近。由是按司甚懼他侵襲，即呼邑人相與商議，屢次賄賂以求和睦，飛鳥未嘗依允。伊佐良人每徃白川濱汲潮漁魚之時，屢受飛鳥之害。而小邑弱力，不能報其仇。時有宇慶目曾礼者，乃白川大殿男子也。幼稚之時，父母早亡，惟托伯母以為成長。恒嗜小弓，能射蒼蠅以為遊玩，遂得其妙矣。按司要免飛鳥之侵，特遣南湏次真良畢禮厚幣，請乞曾禮謀殺飛鳥，以除他侵襲之害。曾禮貪其幣物，以為應諾。嗣後飛鳥徃白川濱以致玩樂，曾禮亦到其濱以為徘徊。飛鳥忽然見之，悞為伊佐良，忙然徃去，要以賊害。近而見之，即曾禮，非伊佐良也。飛鳥、曾禮握手傾盖，相語古今。飛鳥告之曰：「天假良緣，邂逅相會，幸甚非常。況復日暄風靜，萬里雲収，景光無邊，慰樂人情。請乞爭射弓箭，以為相樂。」曾禮深歡得謀殺之時。而飛鳥勇力無比，遽為射害，恐有他被殺。乃設奇計曰：「射箭相爭，世上之人無不皆然。予等掘沙為坎，站立其中，堆埋半身，射箭相樂乎？」相共依允。遂隔地二十步，掘沙為坎，以備爭射之處。曾禮素懷謀殺之志，掘為淺坎，跌坐其中，堆至脇下。飛鳥掘沙三四尺許，站立坎中，自脚至脇深為堆埋。將爭射時，曾禮將飛鳥年長，請先弓箭。飛鳥亦懷惡心，久執弓箭，不敢輕放。窺見曾禮傍眼，忙放一箭，射乎曾禮之耳。曾禮偽為驚訝曰：「射弓以爭一玩樂也，何以實射我耳乎？」飛鳥請罪曰：「悞射汝耳，難以逃罪，請為寬恕。」曾禮大怒，連放二箭，射當飛鳥兩眼。時有獨木舟七隻覆在于濱，即躲身其中，深避其怒。飛鳥不抽其箭，自坎躍出，滿地遍探。且蹴起其六舟，而無有影形，徒含怒恨，如西銘歸去。曾禮直至伊佐良邑，細告射眼之事。鬼千代按司恐他知予托汝來至於此，要遣人窺飛鳥。人皆畏懼之，不肯徃窺。惟有一婢女佐良森者，出班跪請曰：「今婢徃西銘邑，以窺飛鳥。而歸來乞許身歸家。」按司深為褒美，以為遣撥。佐良森偽為商女，徃到他間。飛鳥果斃，男修葬殯，女為啼哭。佐良森實之見之，而早歸報知其事。按司深歡免侵襲之災，相與宴樂。既而摘回佐良森于父母之鄉。時按司意謂：「男有畏懼，不敢徃行。惟有一婢女不顧身命，果徃西銘邑窺見飛鳥。若有其事顯露于世，耻辱甚極。」特遣人趕殺佐良森于途上。自此之後，西銘邑漸致衰微，遂為荒野。至于近世，飛鳥怒恨猶若遺在，而耕他田圃之人屢有染疾而俄斃焉。故此邑人徃來此地，必備祭品，拜謁飛鳥城，以為吊祭焉。至于是年，其旧城之下請乞王命，設建長間邑。

雷下於摩文仁間切米次村次良外間之屋，震死其妻，燒屋一半，人聚救火，乃熄。

始許士家作繪師、庖丁、諸細工、銀見、船頭、作事、五主、琉假屋手代。按前規，士作此業者，賤之為百姓，士亦耻之不作，而至貧窘者衆。況今士家繁衍，而輪供公事，受俸之期漸之遲延，其難為生。于是不惟許作此業，亦下令勸貧士修此業，以治家道，而備國用也。

十四年，王命武自勇山南鑿溝，引泉注入農田。本國農田每遇天旱，五穀不熟，民甚憂之。王嘆曰：「國之本在于民，民之命在于食。」國相、法司奏曰：「山南與座村有泉，足注萬田。」由是，法司向和聲奉命前徃山南，歷見地形，令高奉行武自勇等鑿溝引泉，灣之曲之，引到東風平間切，注于農田。民不憂旱，稲穀豐登。王喜曰：「各處有泉處，皆令推此類，以防天旱之憂。」

始免葉壁山阿母加那志、二加也田阿母、久米山君南風、宮古山八重山大阿母，並諸外島祝女、掟、作事、阿母入賀中山。聖上即位並大慶賀時，葉壁山阿母加那志、二加也田阿母、久米山君南風、宮古山八重山大阿母，並諸外島祝女及掟、作事、阿母來至中山，以為慶賀。至于是年，聖王軫念女官航海遠來，始免入觀慶賀，以定代遣訯理，以為慶賀。永著為例。

吳師虔製朱印色，以供國用。本國之人未知製造朱印色，自閩買來，以供國用。吳師虔〈山口親雲上保房〉曾至福省學畫繪法，並傳授朱印色之法而歸來。至于是年，自製朱印色，以備聖覽。由是國中印色皆用其印色，竟不以寄買于閩而用焉。

王巡視山北。冬十月間，王視農暇，親率國相、王子、按司、法司、紫巾官等巡行山北，觀風整俗，賑助撫綏。而撰日發駕，巡行有法。由是王駕所過之處，民不勞一力，財不費一毛。百姓欣欣然，披雲霧見青天。至十一月歸京。

鶴雁來遊。春正月間，有鶴十餘七隻舞鳴讀谷山。至于冬十一月，鶴雁數百隻來遊姑米山，數月不去焉。

鐵匠勢頭屋宜始造銕轡並諸樣小刀等，深蒙褒美。本國鐵匠只做鋤鍬等，未識製造細嫩器物。是年，匠勢頭屋宜宮城等九名相與評議，始製五德釘、馬鐙、鐵轡、剃刀、庖丁輪鉸等，以備聖覽。由是荷蒙褒獎，每名各賜夏布二疋。

大雹島尻等處。春二月間，南風驟起，大雹于真壁、摩文仁等處，四顧同雲，霏霏連天，枝葉翻覆，塵土吹起，昏昏濛濛，對面難辨。頃刻即息。

大雹于久米仲里郡。冬十二月，久米仲里郡中雹雨大降，四野枯槁，蕃薯盡破。至于兩日而止焉。

西表島于立村蚯蚓化鰻入海。八重山西表島于立村近乎海邊。一日，前濱生有蚯蚓，甚多無數。忽化小鰻為群，滿地五十丈許，而相綿入海。

志喜屋村糸數妻生魚面子。知念間切志喜屋村有糸數者，其妻始產子，死而出。見其面如阿波數〈魚之俗名〉，而頭似石鮔，有前齔四根，細而長。惟其四肢不異于人。後再產子，亦死出，其有人形而無骨。未幾母死。

仍賜俸米于司雲上。自徃古時，賜俸米三石〈米二石、雜石二石〉于司雲上。至康熙庚子，因儉約，裁去其俸米。然而司雲上恒從聞得大君，每幸知念、玉城等，或以祈雨，或祈福時，必為扈從而行焉。由是朝議，仍賜其俸米三石。

始賜俸米于牧當二員。自徃昔時，創建牧地以為養馬之地，而其看馬之人二員無授俸米。今番議定，每員始賜俸米二石。[1]

天王、天界二庙屏主各設一饌為恭獻。素天王寺、天界寺奉安各位神主，以致祭祀。至于近日，改為屏主正月、七月間。每其屏主各設一饌〈每饌共計十二碗〉，[2]以為恭獻其屏主。

紫金大夫鄭弘良請行儒葬祭礼。唐榮士臣素行中華祭葬之礼。至于近世，改用釋僧之葬礼。康熙癸巳年，仍行儒葬礼。己亥年，亦為釋僧葬礼。是年之春，唐榮紫金大夫鄭弘良〈大嶺親方基橋〉請乞儒祭葬礼，幸蒙俞允。其夫婦雍正己酉、庚戌之冬染病而卒，供行甚礼，以為葬祭矣。[1]

改定王鍋三廟住僧行香。國王幸行三廟，其時住僧先以燒香行礼，以迎聖駕。今年改定，国王幸行其廟，而復令住僧燒香行礼。[1]

始定正議大夫坐吟味上，中議大夫坐座敷上，並因籍排班。唐榮官級未嘗定制。正議大夫係乎三品，伹排吟味之班。中議大夫坐座敷之列，而其年長少以為次序。今番改定如此。又素同其品級，不辨宗籍，仝坐其班。今定里之子籍坐筑登之籍之上。

十五年，始定百官為王祈福于園比屋武嶽、冕嶽。自徃昔時，百官告祈王之洪福，必擇其年歲德所在之處，以為許願。至于是年，始定百官為王祈福必於園比屋武嶽並冕嶽，輪流祈福。

西殿後垣異光。秋七月二十三日丑時，王城西殿之後有一光輝，恰如燈籠。且石垣之傍又有炬火一炷而滅熄焉。暫時之間，又如前光輝。此時有人數名稟明此事，轉達聖聞，並請卜筮。王不准其請，著令禁城諸官謹慎看守。至於後年，未見其應。

糸數邑總耕作嶺井教民稼穡，並每鄉立約，以貯米錢，深蒙褒獎。玉城郡糸數邑有嶺井者，自幼稚時盡力田畝，稼穡有功，擢為總耕作當，盡心竭力教民稼穡。則五穀豐登，飲食已足。又每鄉立約，以教人民。則民俗儉簡，蓄儲最多，郡中之人竟以貯得米二百九十一石餘、錢一萬九千九百八十貫文。由是郡中訯理及高奉行、總地頭僉呈文，以稟其事。遂蒙褒獎，賜座敷位。

仲里郡宇根等築堤及壩，貯水注田，以防旱魃。久米山真謝等田地無有湧泉，而旱魃之時田地涸乾，五穀未登。雍正丁未之冬，夫地頭宇根嘉手苅等相共商議，俟農隙之時，率領百姓，始築堤與壩，貯水灌田，以防大旱。自此之後，真謝、宇根、比嘉、謝名堂等四邑皆賴其水，以注田圃。遂蒙褒美，夫地頭宇根嘉手苅陞座敷，前大掟宮里目指大城大筑、宮里赤嶺比嘉直賜黃冠。

那霸勞維達始作銀朱。那霸西村勞維達〈古波藏筑登之親雲上良玄〉，雍正丁未年到閩，始學銀朱〈俗叫朱墨〉之法。自其己酉年後，公署多用其所作者。[1]

十六年，圓覺寺大殿改為王宗廟。圓覺寺素奉佛像于大殿，而大殿之側另構小堂二座，名曰御照堂，以奉先王神主。今番改以大殿為王宗廟，將其照堂一座改修小堂，以奉佛像，名曰獅子窟。次一座改構小堂，移栖法堂僧焉。其餘仍旧貫而不敢改焉。

改名取納奉行。徃昔之世，設建七代官，各置官役辦理貢稅事務，而無有主取、筆者之分，悉皆協力理治。此時首里代官〈掌真和志、南風原、西原等間切〉、東代官〈掌大里、佐敷、知念、玉城等間切〉、島尻代官〈掌具志頭、東風平、摩文仁、喜屋武、真壁、高嶺、豐見城等間切〉、浦添代官〈掌浦添、中城、北谷等間切〉、越來代官〈掌越來、讀谷山、具志川、勝連等間切〉、今歸仁代官〈掌金武、名護、羽地、今歸仁、國頭等間切〉、久米代官〈掌久米、慶良間、粟國、渡名喜等島〉，順治庚子，減少分四，各置主取一員、筆者四員。一曰島尻代官〈專管真和志、南風原、大里、知念、玉城、東風平、具志頭、真壁、兼城、喜屋武、高嶺、小祿、豐見城、摩文仁、佐敷等十五間切〉，一曰仲頭代官〈專管西原、浦添、宜野灣、仲城、北谷、読谷山、越來、美里、具志川、勝連、與那城等十一間切〉，一曰國頭代官〈專管恩納、名護、本部、今歸仁、羽地、大宜味、國頭、金武、久志、伊江、伊平屋等十一間切〉，一曰久米代官代官〈專管久米、慶良間、粟國、渡名喜等四島〉。至于是年，改名取納奉行，設置分三，各設奉行一員、筆者四員。只國頭方兼理久米、慶良間、粟國、渡名喜等島，而有筆者五員。翌年之冬，改定島尻、仲頭方有大屋子二員、筆者二員；國頭方有大屋子二員、筆者三員；期二年交代〈康熙丁未，令諸代官俟賦稅全完，巡諸郡邑視民勤怠，且勸農整俗。至今猶然。〉。[1]

禁絕巫覡，以滅邪術。本國流俗崇信巫覡之術，悉受妖邪之惑，而俗習既深，財費尤甚。由是王諭國相、法司，禁絕巫術，制定法律，而世俗歸于正道矣。

改定御物奉行三員擢紫冠。自徃昔時設置此職，或親方二員、親雲上一員，或三員皆以親雲上任此職。至于近世，一員係乎紫冠，二員係乎親雲上。是年，改定三員皆擢紫冠。

改名漢字御右筆加增員數及年俸。自徃昔時，擇擢唐榮能書漢字一員，繕寫徃還中華之文，名之曰漢字筆者。但給年俸二石五斗，相附二名無有年俸。是年之冬，改名漢字御右筆，加設主取一員、相附一員。〈共計主取一員、御右筆一員、相附三員。〉始賜年俸，主取一員，年俸五石；御右筆一員，年俸三石；相附三員，每名年俸二石。雍正庚戌之春，加給其主取年俸二石、右筆四石、相附二石。

毛慎思、馬文彬改修宮城橋。大里郡宮城邑之西有一大江，西設一木杠，東築一石橋，以便徃還。然歴年久遠，頗致敗壞。是年之秋，王命紫巾官毛慎思〈野村親雲上安察〉、座敷官馬文彬〈富島親雲上良連〉廢壅東西二橋，其中間新築石橋一座，規模高大宏濶，以為人民徃來也。

改令御物奉行吟味供奉聖主幸行三个寺。每年正月初三日、七月初七日，例有御双紙庫理、御物奉行一員，扈從聖主，幸行圓覺寺、天王寺、天界寺，以行拜禮。今番改定御物奉行三員皆擢紫冠。由是每逢其日，改令御物奉行吟味以為供奉。

始禁諸郡邑人為公司匠夫。諸郡邑人依其所長，或為疊匠，或皮匠，或皷匠，或簾匠，或鞍韉匠，或編物匠，或鐵匠，或裱匠，或馬鞍匠，或編糸匠，或縫裁匠，或雕物匠，或玉貫匠等，以辦公用，則每其名免許丁錢矣。至于是年，山舍之人不許為其匠夫，伹令首里、泊、那霸、久米邑人恒為此業，以辦公用。

親見世菩薩移安下天妃。自徃昔時，親見世館那霸官員為辦理公務之處，且鎮守官暫寓此館，以為交代，而不宜以此館為神宮。由是將其菩薩奉安下天后宮也。

始截御甲子並用心祈念。尚真王始設御甲子祈福，而每年正月御甲子日，衆僧聚會圓覺寺、天王寺，設壇念經，告祈聖躬萬福、子孫繁衍、國泰民安之洪福。自其朝起，迄晚而止。至于翌日，恭獻其配帙于聖王。且七社祝官皆聚其年歲德所在之靈社，仝為神樂三座。而波上社祝官賫捧佛餉奉獻。聖主特遣御仲門勢頭，賜與王貫一双。至于是年，始停其祈福並每年正、五、九月祈福〈俗叫用心祈念〉。窃按勢頭双紙：天啓年間、尚豐王時，每逢甲子日戌時，城內各座夜番官及國殿官員到坐于城庭之左右，皆向王殿為三十三拜二次、九拜一次也。[1]

始截王出御南殿貢使獻土物之禮。耳目官、正議大夫公務全竣當歸國時，王出御南殿，則貢使入觀，以奉土產物件。至于是年，始停其典禮。

始禁供酒于佛前。本國之人不識佛有酒戒，恒至寺院為祈福時妄供酒于佛前，以為祭禮。至于是年，始禁供酒于佛前焉。

夏執中改節國用。本國費用素有總冊，或遺漏，或粗畧，未曾盡備矣。且念深日久，靡費漸多。是年，王始命法司向和聲〈伊江親方朝鄉〉督理國費，而屢試算之，則每年所費者，多過年貢之數。亦令夏執中〈兼城親方賢年〉等詳量每年所入，為其所出，改其陋規，節其冗費，而盡定國用矣。[1]

創建天孫氏、尚忠、尚泰久、尚思達、尚金福、尚德等王神牌，奉安于龍福寺，素所有先王神牌合定其序。龍福寺內無有其六位神牌。至于是年，新製此六牌，與其素所有神主，改以昭穆為其次序，以便奉安其寺廟之內。

東苑釋迦及梵器賜興禪寺石麟。東苑素構一堂，奉安釋迦之像，名之曰能仁堂。是年十月，賜期佛像及梵器於興禪寺住僧石麟。則石麟另修佛堂于寺左，以安釋迦像，以為崇信。

毛世傑煎熟硫磺，减其費錢，以蒙褒美。自徃昔時，煎熟進貢硫磺費用甚多。至于是年，毛世傑授其檢者，克竭心力，煎熟硫磺共計二萬五千餘斤，而减其費錢共計乙千五十貫。由是褒賜上布二端毛世傑〈伊計親雲上安榮〉；當泊村敖承基〈長嶺筑登之親雲上將茂〉等，每名賜下布二端；筆者泊村容應賢〈山里筑登之義傳〉等，每名賜下布一端。

始定諸賢醫士、御茶道及直侍內使等頂戴頭巾，出行朝禮。自徃昔時，諸醫士、貽茗司〈俗稱御茶道〉、直侍內使等穿着短衣，未嘗出朝，但有任職及授地頭時進城謝恩。至于是年，始命其醫士等実授品級者，頂戴頭巾，出行元旦等朝禮，盡與百官不相異焉。[1]

始賜王子、按司、親方任職知行。自徃昔時，御系圖座、大與座各置王子一員總理其事，稱之曰總奉行。且設按司、親方各一員，稱之曰奉行。且寺社座設按司、親方、高所等；筭用座各設親方，督理其事，稱之曰奉行。然而皆無給其役知。至于是年，始給王子總奉行知行高三十石，亦給按司、親方奉行知行高二十石。

减定御書院親方各役知行三十石、〈外裁去十石〉御鎖側役知行五十石。〈外裁去三十石〉

始置帳當座相付筆者四員，各賜年俸。自徃昔時，帳當座伹有筆者四員、假筆者四員辦理公務。然公務繁冗，難以辦理。每朝到晚盡力辦理，而公事多滯，未能全竣焉。由是始擢其假筆者以為相付筆者，以賜年俸四斛。

始給泊村頭取俸祿五石。〈米三石、雜石二石〉泊頭取掌本村鳥島，而公事不少，乃無俸，于是合村呈乞其俸。朝臣照那霸、久米村官長之例，加議酌宜，題定其俸。

始給桶勢頭三人俸祿一石五斗。〈米一石、麥豆五斗。〉[1]

始給御中門班〈王宮之閠門〉作事及箒大主俸祿各二石。〈米一石、麥豆一石〉[1]

改定唐榮衆官俸祿。茲定正議大夫経奉貢使者俸米三石五斗、麥豆二石五斗，共計六石；〈如旧〉其未奉貢使者，俸與中議大夫同。〈旧陞正議大夫者，其俸皆均。〉中議大夫経為長史者，俸米三石、麥豆二石，共計五石；〈如旧〉其不為長史者，俸與都通事同。〈旧陞都通事者，其俸皆均。〉都通事経受其職入閩者，俸米二石五斗、麥豆一石五斗，共計四石；〈如旧〉其未入閩者，俸與副通事同。〈旧陞副通事者皆均。〉副通事経受其職入閩，又雖未入閩亦為講解師、訓詁師、漢字筆帖式歴官者，俸米二石五斗；〈如旧〉其未為此等職者，俸與通事同。〈旧陞副通事者皆均。〉通事経為總管者，俸米二石；〈如旧〉其未為總管者，俸與秀才同。〈旧陞通事者皆均。〉秀才俸米一石。若秀才俸米五斗。〈如旧〉

改定国寺住持併受公職而告老者每月給米等級。茲定紫衣僧経為圓覺寺、天王寺、天界寺、護國寺、臨海寺之住持而告老者，每月給米一斗三升五合，其從僧一人給米九升，其僕一人給雜石九升。未為其住持者，裁去從僧，其餘皆同。〈旧給從僧。〉黃衣僧経為崇元寺、慈眼院、法堂、神應寺、萬壽寺、神宮寺、神德寺、聖元寺之住持而告老者，每月給米一斗三升五合，其僕給雜石九升。未為住持者，獨給米一斗三升五合，不給其僕。〈旧給〉経為桃林寺〈在八重山島〉、祥雲寺〈在宮古島〉、照泰寺〈在伊江島〉住持併御照堂亭知事而告老者，每月給米一斗三升五合，其僕給雜石九升。或有黃衣僧雖為祥雲寺住持，亦同未為其住持併西堂等者，皆不給米。〈旧給〉

久米村筆者俸祿加給二石，共計四石。久米村近來公事漸煩，今其筆者非才能者不能。乃以其俸甚少，不敢望之。因此總理司長吏呈准增之。

始命泊村頭取並筆者行五佳節之期。

首里阿天秩用頭巾以仕。本國官員雖未老衰，頭髮先禿，則致仕隱居，名號、衣制盡皆改之，而不稱親方、親雲上等。今阿天秩〈南風原親方守周〉未甚老衰而髮先頹禿。由是恭具呈文，題請常用頭巾仕，見朝之時，必用八卷，以行朝礼。幸蒙俞允，而為入仕也。官員頭巾以仕，自此而始。[1]

冬至、元旦、元望百官仍行九叩見朝。旧禮：冬至、元旦，國王率百官向其年所值歲德方位以行拜禮。既而王登殿，百官行九叩頭，以為朝賀。正月十五日，王登寶座，亦行九叩頭。

始許人宅以家為垣，並開店。自徃昔時，本國人宅或築石為垣，或栽竹為圍，而不許家以為垣並開店貿易。至于是年，始免開店並家垣。

始禁人葬金城寒水川雨乞嶽下之墓。自徃古時，首里金城寒水川邑後及雨乞嶽下列有墓墳，而墓近人家焉。由是禁其葬人于此，且使其墓主漸漸築墓於他處，以移素所葬之屍骸焉。

久米島具志川郡夫地頭仲村渠、濱川等築壩引水，以補田水有功，各賜位褒之。具志川郡屬邑大田、兼城、具志川、仲村渠、仲地、西銘、上洲、山里各邑田地水少，尤患天旱之處，約出米三百五十石餘。時有仲村渠等十七人相與協力，督築數壩，止江流，引之以補其田水，方免旱患。於是嘉獎其績，而賜位夫地頭。仲村渠、濱川、大田各拜座敷，夫地頭山城、首里大屋子山城、西銘新垣、前村渠慶留間、仲地村渠文子、大城大筑玉那霸、山里村前田、西銘村崎山大田安里各拜黃冠，大掟上江洲、文子仲地、西銘村山城各拜筑登之。

始定有位士坐流罪者蒙免歸到亦奏聞。前此有官爵士犯流刑，具奏坐罪蒙免歸時不奏聞。是年七月，題定其歸亦奏聞之例。

具志頭間切新城村志保新城為鬼所眩，不知所徃，後二十餘日得之于古墓，不死。前一年十月，志保為鬼所眩，不知去向。大驚，尋至於知晉真志之地，見其在墓內，扶起問其故。志保方醒曰：「吾不自覺到此矣。」至今年正月，又夜出不回。尋経山林江海，並無踪影。後二十餘日，有本村人名曰新垣者，繫牛于米道山喂之。新垣割草欲回，牛喂其草。新垣大叱牛，忽聞人低低叫救數聲，其聲無力。新垣甚怪，四尋不見，速囘以告于其親戚，伹至其山徧探。只見岩腰懸開古墓，墓內又有小洞，洞口露出。入指救出，視之，果志保也。以粥少食，方能言。問其來歷，志保曰：「一向昏迷，只覺有兩三人日送赤飯耳。幸聞人叱牛，吾即叫救。今如夢醒。」未幾，又發狂症。至七月而死。

東風平間切夫地頭神谷、總耕作比嘉等勸民勤農，補貢賦欠，各蒙褒美。東風平間切田肥賦多，乃以其賦多而人民漸疲，始欠賦貢。康熙壬寅年已凶荒饑饉，又欠貢賦知行，其所欠者共計九百五十石餘。即命兩總地頭官督治農業。總地頭以富盛邑比嘉筑登之、東風平邑浦崎筑登之、宜壽次邑賀數筑登之、山川邑赤嶺仁也為耕作總頭，名城邑新垣筑登之、伊霸邑金城、外間邑金城、志多伯邑金城、友寄邑知念、當銘邑金城為耕作當，以助夫地頭神谷筑登之，各盡心力，善勸百姓，耕田勸農。未閱五年，補完其欠。總地頭奏其功，即各賜位褒美焉。

改為護國寺佛名會。徃昔之時，十二月撰吉辰，真言僧皆會於西殿，二夜三晝，設壇念経，祈祝國家洪福。而當其中日，王幸西殿。至于近世，若逢番日、番半之日，王幸下庫理，而初八日始為此會，至初十日止。至于是年，改定於護國寺為佛名會焉。

始定唐榮里之子家、筑登之家。唐榮人係洪武所賜三十六姓。內鄭、梁、金、林、蔡五姓萬曆所賜，毛、阮二姓及中國本國人補為唐榮，而拜紫金官者，子孫俱為里之子家。其餘俱為筑登之家。

截去諸地頭繳上白米于圓覺、天王、天界三寺。自徃昔時，每年七月之初，諸地頭各交白米一升于圓覺寺、天王寺、天界寺。至于施餓鬼日，住僧已釀神酒，以與出拜僧及諸官。然而施餓鬼費用皆出公庫，今諸地頭不宜繳米釀神酒矣。至于是年，始截其米交。

皮弁冠仍用七色珠。國王皮弁冠素用七色宝珠以為彩餙。康熙己亥冊封賁臨，改用三色。至于是年，百官僉議，仍用七色之珠，亦餙甚冠焉。[1]

始裁大臺所主部二人、仕上世座筆者一人。大臺所素有筆者四人、主部二人辦理公務。今裁其主部二人。且仕上世座原有筆帖式三人，今裁其一人。

始定貢船直庫褒美以勸。進貢船隻徃還大海，專依作事、船頭以得平安。則船頭、作事係乎緊要。然水程熟諳者，至今甚少。由是攝政、法司等僉議，水梢作事，情願船頭以為前程。而今楮基〈瀨名波親雲上軓里〉始擢水梢，歴履直庫，航海數十次，自始至終，平安告老，以終天年矣。隨將楮基給與新參家譜，以登仕籍。自此以來，百姓航海徃來積功甚多，即照此例。新參之士有積功于船者，登譜代之家，以為褒獎。則水梢要擢作事，作事要陞船頭，船頭要登仕籍，必也皆有克竭心力、自積功勳等因。茲朝議，恭具疏文，以備聖聽。[1]

始免三平等大主部管御洗骨並御法事之禮。[1]

改定公主及王子夫人以世代前後為序。王子弟並公主及夫人，原以今王親踈為次序，親為上座，踈為下座。是年改定王世前後為座次序。[1]

改定攝政與王子、申口座任吟味與申口座皆以長幼為序。自徃昔時，王子任攝政，則坐諸王子之上；申口座任吟味職，則坐諸申口座之上。今番改定攝政與王叔子弟及申口吟味與申口座俱以長幼為次序。

目錄
尚敬王
十七年，國殿寶座改設于正中。國殿規模，原設王座于偏隅，而君臣之分似不得正。由是令按司向良顯〈伊江按司朝良〉、向其聖〈目取真親方朝儀〉等重修國殿之便，改設于正中，而上下之分燦然以明。

東西阿佐那晝夜撞鐘，且禁夜半撞鐘。徃昔以來，至于夜半，自禁城至諸寺院悉皆撞鐘，以報半夜。是年，禁止其撞鐘。且東西阿佐那晝夜撞鐘，令人知時刻也。

改定七月十四日王幸于宗廟，以裁七月初七日幸行三个寺及大美殿之禮。自徃昔時，每年七月初七日，王行幸圓覺廟、天王廟、天界廟，以拜先王神主；後亦幸大美殿，時賜麵于扈從群臣。至于是年，始定七月十四日王率百官拜謁其三廟，十五日王妃亦為拜謁，以裁其初七日之禮。

改定七月初七日當官凉國王衣冠。自徃古以來，唐榮官員七位〈長史一員、黃冠二員、通事二員、秀才二員〉進下庫理晒凉國王衣冠。是年，改令當官晒其衣冠。只長史一員進至國殿，督理其事，裁去唐榮官員六員。

諭定群臣每逢朔望、五位節皆帶朝冠著衣而見朝。[1]

裁去大世閉開之禮。每年六月朔日時大開城門，暫時亦閉，以為其禮。諺之，此為迎按福神至義也。然未知何代而始也。至于是年，始裁去其禮。[1]

改定元旦、冬至前一日朝晨演禮于天界寺。除夜及冬至前一日，法司官一員、御鎖側等奉命前至天界寺，以為演禮。唐榮士官贊禮數員，演禮已畢，皆宿其寺。至于其年，改定其日朝晨只為演禮，而裁其宿寺之禮。[1]

裁去總橫目，而寺社奉行兼理其事。

始裁下庫理當官三員、里之子三員、花當三人。徃昔之世，國殿下庫理有當官十二員，後亦减為九員。今裁三員，共計六員。且里之子、花當各有九員，亦裁少其三員，今改定各六員。

始裁勢頭並筑登之三員。徃昔之世，勢頭有十二引，或有十四引。至于近世，改為九員。今裁去三員，共計六員。且筑登之素有九員，亦裁少三員，改定六員。

始裁山留之禁。自徃古時，每年自四月朔日迄五月晦日，謂之山留，而人不許鉦鼓並入山林伐木與入江河漁魚、及婦女遊于海邊。若有人犯此禁制，則大風驟起，吹害五穀，放此人皆不敢犯邊，以致齋戒之義也。一説曰：斧斤以時入山林，數罟以時入江河，不敢放肆之義也。二説不知孰是。至於是年，始裁此禁制焉。[1]

首里翁欽忠等改修庇謝橋。北谷、讀谷山之間有一大川，迋古以來設為木杠，以通徃來，名曰庇謝橋。然而易壞易爛，屢加修葺。康熙丙申，改修石橋二座，其北杠二座未盡改之，姑仍舊貫，攻之修之。至于其年，五穀豐登，四民鼓腹。遂以斯橋非久施之設，王令翁欽忠〈宮城親方忠真〉、馬文彬〈富島親雲上良連〉等重修石橋一座。且北杠二座，築石改修。從茲之後，人民免修造之役也。

始裁國書院小赤頭六員。自徃昔時，國書院有兒童內使十二員。而其內六員稱里之子，六員稱小赤頭。至于是年，始裁其小赤頭六員。

始定御系圖座、山奉行所、寺社座、惣橫目座、大與座各官受其職皆亦拜謝。前此惟是數座自王子至中取受其職者，或拜謝，或不謝。至是年七月，奏定亦拜謝。

聖誕賜位士臣不限員數。聖誕之時，賜位百官，例限九十六人。今士家蘩衍，由是每年六月賜位或二百餘人，或八九十人。只酌時宜，而不限其員數。[1]

始置大與座于城內。原是康熙十年始設大與頭于首里三平等，無座，而又各立小與頭，始，使聽爭財之訟。茲始置大與座于城內，專掌札改切支丹宗門，象士嬰死生併首里、泊、那霸、久米村爭財訟事。乃改設奉行王子一員、按司一員、親方一員，中取二員，筆者二人。[1]

収養畫童殷元良於禁中。首里殷元良〈仲松眞牛庸昌〉，性好丹青。七歲父令始學字書，即偷學畫譜。至九歲，其畫含神。至十二歲，其名大著。王上召入試之，果畫品不凢，即収養之於禁中，以備使令。

嚴禁宰牛、屠猪、設赤飯宴以行葬禮。原國俗葬禮大奢，不顧家之有無，只盡家財，以耀人目，方為盡孝。是以或宰牛，或屠猪，在墓侑酒于客，回家開赤飯宴，以待親戚，甚失哀心，無所不為。因致家敗者比比也。于是始立罰法嚴禁。自此陋俗乃變。

改造小口斗，以行國中。原國中用大口斗，因量者巧拙，有差不少，是以改用小口斗。自此量者不能用巧，而各得公造。

改定王上夏用圓領紗袍。原不分夏冬，王用圓領縀袍。于是改定，夏用紗，冬用縀。

始停圓覺寺、崇元寺之社參。設參者，即令每年正月元日、十五日，衆官三百十一人騎馬詣于諸寺祈福是也。朝議，正月元日、十五日，王遣法司官等行香于圓覺寺，況是國廟，而乃社參人亦詣拜祈福者，固非禮矣。又崇元寺者，歷代國廟也。社參人便路祈福于此者，亦非禮也。乃題請停之。

始定每年正月初二日、七月十四日自王子至吟味官詣天王寺拜先王妃。

始定龍福寺、安國寺、慈眼院、慎終菴谷寺給知行十二石。[1]

立御茶屋裁取歌絃春大鼓供興，又改點燈徹夜為二更之限。按舊冊：先王祭期之年七月盆中〈自十三日至十五日，俗叫盆。〉，於法堂盛具祭品而奉祀，謂之立御茶屋。是時，召集善歌絃者，外有家來赤頭供役替代。時為春太鼓〈戲名〉，以供興于神主。又點奇巧燈，通夜如盡。至是年議題，除香案蠟燭外，百燈至二更則滅之。歌絃及春大鼓戲，是褻凟先王，非禮也。乃截去。[1]

奧武村大城墾開水田于白水川，以應村用。玉城間切奧村村旧地窄狹，居民貧弱。且呈墾開水田于白水川，民憚其勞，延挨六年未起工矣。大城自為開田之首，率領村人，用力于本分之餘，比及三年而成其功。每年得米二石五斗，足應村用。[1]

改定殿庭以北為貴，下庫理以南為貴。舊典，百官朝班之時，殿庭、下庫理皆以北為貴。是年改定如此。

改定官品並僧位。正一品紫地併綠地五彩花冠親方。從一品紫地浮花冠親方併法司官。正二品法司官銜並紫衣僧。從二品紫冠親方並紫袈裟僧。正三品申口官並黃衣公寺住僧。從三品申口官銜並黃衣僧。正四品吟味官並黃袈裟公寺住僧。從四品座敷官並黃袈裟僧。正五品當官並綠袈裟公寺住僧。從五品當官銜並侶袈裟僧。正六品勢頭官。從六品勢頭官銜。正七品里之子親雲上。從七品筑登之親雲上。正八品里之子。從八品若里之子。正九品筑登之。從九品筑登之官銜。

始停御法事時國母、王妃並王子、宗族親者及法司輪獻御食籠、神酒于其先王神主。

始加御船手座筆者二員。御船手座素有大屋子二員、筆者二員。至于近世，事務繁冗，難以辦理。由是始加其筆者二員，共計筆者四員。

始裁螺赤頭奉行。螺赤頭奉行事務甚少，由是裁去此職，而鍛冶奉行兼授其事。

始裁鎖之大屋子。鎖之大屋子事務甚少，由是裁去其職，而其公務盡授評定所里之子。

始給大臺所相附庖丁俸米。大臺所素有庖丁三人，以調佳節御盆嘉那志並上好御饌，盡授御料理座，以為烹調。由是裁去其一員，而其餘二員各賜俸米乙石五斗，永著為例。

始裁若秀才年俸。唐榮之士擢若秀才〈素稱子和部〉，年賜俸米五斗，以供筆資。是年裁去其俸米。[1]

始裁去大臺所庫理當並錢御藏兄部衣服飯米。自徃昔時，大臺所庫理當並錢御藏兄部每年各賜衣服飯米。至于是年，照諸藏手代之例，裁去其衣裳飯米，而年賜俸米。

改定聖誕日國相及王子並法司隨士陞位。自往昔時，國相、王子、法司貢賦之士，隔乎出授諸藏役。然而國貴貢稅專授御物奉行為辦理。由是直擢其供應之士，難授後職。況國相、王子、法司等，若無跟隨之士，出行公務之時使令甚缺。於是乎恭具其緣由，請乞聖誕日期賜位額數之事。幸蒙准允，改定國相隨士三人、王子弟及法司隨士各二人陞位。永著為例。[1]

改定國王及王妃拜謁三廟日期。正月初二日，國王拜謁圓覺寺、天王寺、天界寺先王及妃神主，次百官亦拜謁圓覺寺、天王寺。初三日，王妃並翁主及王親族婦女等拜謁其三廟。

改定拜授采地知行者及其嫡長任職時賜年俸。素授采地知行者及賜知行四十石以上者，嫡長擢授官職，而無給年俸。至于是年改定，不論采地知行之多少，授役職時，即給俸米。永著為例。

始裁每年正、五、九月知事僧祭大臺所竈神。自徃昔時，每年正月、五月、九月三个月擇吉日，令波上山知事僧恭供祭品，誦經設壇，祭祝大臺所竈神。至于是年，裁其祭禮。[1]

奧邑宮城神里加栽鐵樹於奧邑，深蒙褒獎，頂戴黃冠。國頭郡奧邑金城小祿，俱徃邊户邑取來鐵樹，始種于奧邑，以補飲食之缺。其男宮城神里等追繼父志，克竭心力，培養鐵樹，已致蕃衍。康熙己丑年，大饑饉，人民餓莩。雍正乙巳、丙午年間，五穀不登，民亦失食。彼二名砍取鐵樹，給發國頭大宜味郡，並久志郡川田、平良邑，恩納郡安富祖、名嘉真邑，以為賑救。至于是年，徧發鐵樹種，分給國頭府九郡，預供凶荒之用。

始掛鳳麟畫于下庫理左右床上。國殿下庫理左右之床素掛彌勒並壽星之畫幅，又揷生花。至于是年，始改鳳凰、麒麟之畫，並改揷金梧桐及竹枝于瓶上，以為恒飾。

山奉行兼理假屋事務，加設筆者一員。自徃昔時，平等官員輪流更番，限期一年，掌管假屋事務。至于是年，將其事務兼授山奉行。而山奉行所亦事務繁冗，難以兼理。由是始加筆者一員，兼理假屋之事。

始裁每月例獻御湯並佳節賀饌。自徃昔時，每月例獻御湯粉〈叫炒米粉〉三升、漿米三升。御時那遠理。且正月朔望、人日、冬至、聖誕日、屋宇嘉日，例獻御祝御盆二通。上巳、端午等節、鬼餅日，例獻御祝御盆及御酢菜。稻穗祭及大祭日、八朔日、歲末、御祝日，例獻御祝御盆一通。柴指日、年浴日、除夜，例獻御祝御盆二通。重九日，例獻御祝御盆一通及上好，並上及中御饌，並白繩、御有楊梅〈俗叫山桃〉、椎寶等御初〈出于諸郡〉、石鮔〈出渡名喜出沙〉毛魚筆御初、蒜子〈出于諸邑〉、金桔〈俗叫金九年母，出佐敷郡〉。正月十五日、八朔日，獻那霸町御捧。至于是年，年浴日、柴指日、除夜，除其御盆一通之外，一齊裁去。[1]

改字國殿唐玻豐。素以唐玻豐與唐破風音聲相似，誤書唐破風。由是改字曰唐玻豐。[1]

始裁國殿梁上貼不動金像。自徃昔時，重修國殿，即令銅匠製成不動金像。至告成時，聖家僧誦經設壇，札與其像，貼乎梁上。是年始裁不動金像。

始裁仲秋拜月。每年八月十五日夜，自古於內院及殿庭恭備祭品，待月拜禮。是年裁去其月拜。[1]

始賣嘉真榮宅，並裁去佐加波伊阿母及宇葉武阿母。嘉真榮宅在首里赤平邑上橋邊。昔此二阿母住居於此宅，日煮米飯，以飼禁中宮女。今番賣去其宅，故此其阿母亦以裁去焉。[1]

始裁七月盆御捧、八朔御捧獻上聞得大君宮。每年七月中旬，豐見城郡、兼城郡獻上於聞得大君御殿，八月朔日，與那城、勝連、喜屋武等獻上聞得大君御殿，叫之曰御捧。是年始裁其御捧。〈今為知獻何物。〉[1]

始减繪師二人。自素畫士有主取一員、繪師六人。至于是年，始减繪師二人，將其俸米均加其餘員，以為勸勵。

始裁知念城、仲城城內之殿。自疇昔時，知念城內修造一殿，世致重修，以為行禮之所。今年為風被壞，由是裁去其殿。且仲城城內亦修造一殿，以為舊蹟。至于是年，亦裁其殿。伹郡內人民仍造一瓦屋，以仲城驛矣。

始裁仲秋拜月。每年八月十五日夜，自古於內院及殿庭恭備祭品，待月拜禮。是年裁去其月拜。[1]

始賣嘉真榮宅，並裁去佐加波伊阿母及宇葉武阿母。嘉真榮宅在首里赤平邑上橋邊。昔此二阿母住居於此宅，日煮米飯，以飼禁中宮女。今番賣去其宅，故此其阿母亦以裁去焉。[1]

始裁七月盆御捧、八朔御捧獻上聞得大君宮。每年七月中旬，豐見城郡、兼城郡獻上於聞得大君御殿，八月朔日，與那城、勝連、喜屋武等獻上聞得大君御殿，叫之曰御捧。是年始裁其御捧。〈今為知獻何物。〉[1]

始加平等所大屋子一員。

始裁三十三拜、九拜禮。自徃古時，為祈福時，先行四拜，次為三十三拜，又次九拜。至于是年，始裁其三十三拜、九拜等，以定四拜禮。[1]

始許宮古、八重山役人纂修家譜及賜用覆姓。宮古、八重山之人無有家譜。歴過數世，昭穆已亂親疎匪知，而系統沠流，祖宗功德未曾詳明。由是令其役人各修家譜。且賜覆姓並名乘，不敢用諱名。永垂後世，以為傳家至寶。[1]

始免宮古、八重山在番生子賦稅、夫役。宮古、八重山人，嫡子、次男外，屢納賦稅，服為夫役。由是其在番生子，共他島亦有賦稅、夫役。今番改定，在番至于歸朝，將其所產之子題奏載家譜者，即照彼島役人嫡男、次男之例，始免貢賦、丁錢。且亦中山之士流在他島，亦生男產児嬰，雖載各家譜，不免其賦稅、夫役。他島役人設妾于他邑產子亦然。[1]

始裁長月御崇及四度四品御物叅之禮。二月之間恭擇吉旦，為長月御崇。前一夜戌時，於真壁殿內、儀保殿內有夜崇祭。其望日，百官及諸郡邑並外島之長及有位者，恭整衣冠，拜詣各處諸神之前，以祈聖主萬歲、子孫綿延、物阜民樂、國泰海晏也。其願文皆以番字述之。若用漢字改正之，恐失本韻，故不敢正焉。三月、八月之間，謹擇令辰，以為四度物叅。其四度日，勢頭九員、筑登之九員、里主部及家來赤頭八十一員、三番親雲上二十七人，分十四人，以為九隊，到各處神前以為拜禮四次而禱福焉。故名曰四度物叅。三月、八月之間，必撰吉旦，且令百官到各處神前為國家禱福焉。此日有百人以為祈福，有順禮以為祈福，有百度以為祈福，以七度以為祈福者，名之曰四品物叅。至于是年，裁去其三物叅之事。[1]

始停邊户今歸仁百人御物叅。正月吉日，遣下庫理當一員，或遣其勢頭一員，至國頭邊户今歸仁處祈百福，亦謂之曰百人御物叅。至于是年，停其遣使祈福。[1]

始禁國王及王子、按司、親方時時換用朝冠，以定百官用朝衣冠，或用朝冠色衣。國王及王子、按司、親方素有其品級衣冠，以定尊卑之分。然而其冠時時換用，似乎未一而定。窃按其規，國王多用赤地錦五彩浮織冠；若正、五、九月拜謁各處神社並諸僧授職拜謝時，只用紫地錦五彩浮織冠；每月朔望日，用黃地錦五彩浮織冠；祈甘雨時，用青地金五彩浮織冠。王子、按司、親方，各至元旦、正月十五日，悉用各位品級衣冠；宴鎮守官時，王子用紫地錦五彩浮織冠，按司用紫地五彩浮織冠；接而聖駕〈國王出外及謁普天間神社而施〉及祈甘雨時，王子及按司用黃地五彩浮織冠，法司及親方用黃色絞冠；佳節、朔望，王子及按司用紫色浮織冠，法司及親方用黃色絞冠。至于是年，始定日官悉用其品級衣冠，不許用他色冠。且定大朝及係大禮時，百官皆用朝衣冠；小朝及係小禮時，皆用朝冠雜色衣。[1]

十八年春秋，始遣使于龍福寺，進香先王神主。春秋仲月初戊日，王遣紫巾官一員前至龍福寺，進香歷代先王神主。永著為例。

始禁春夏祭日人行他邑妄拜稷神。自徃古時，春麥初熟，諸郡邑各備祭品，以祭神社。至于已收，亦祭如前。夏日稲米初熟已收，亦以祭祀，共計四次。窃按此祭，各祭稷神，以報五穀豐登之恩。而首里、那霸等處非農以為業，且他處之神不與某相累。今首里、那霸、泊、唐榮諸郡邑人民各携妻子行至他邑，以拜稷神，似乎妄祭。由是始禁人至他處以致拜社。

始獻夏稲御初並盖揚餅于宗廟。夏日稲米之初並八月十五日，盖揚餅始獻圓覺寺、天王寺、天界寺先王妃神主。而夏稲之初，頒賜王親族及法司、御物奉行、申口等官。永著為例。

始禁離國行旅之家庭歌舞以祝。國俗，凢離國行旅之家，每值其生日佳節，聚女鳴鼓為歌舞，以祝其福。入夜不已，直到天明。或亦戲歌滛詞，無所不唱，誠非婦女所當為者。是以禁止其俗，只許日中唱祝歌而舞。[1]

勢理客邑諸喜田湧川等決開水溝，注入田畝。今歸仁郡真喜屋原有一田畝，其田出米五百石。每遭旱魃時，無有泉注，而田地乾涸，五穀未登民甚憂之。勢理客邑地頭代諸喜田、夫地頭湧川等相共商議，鑿開水溝八百餘步，即引與志古土川之水灌入真喜屋之田。自此之後，恒滿田水，溶溶慢慢，不憂旱魃，稻穀豐登矣。[1]

王舅使向克濟〈首里前川親方朝夷〉始帶夾竹桃、〈花名〉白千日光、〈花名〉御柳〈木名〉自中國歸。

始設鑄物師主取，以賜年俸。泊邑屋比久跟隨貢使，前至中華，已學熟銅之法，而歸來本國教訓人民。由是前設鑄物師，而無有主取。至于是年，始設其主取，以賜年俸三石。

始命未繼家統按司入見三大朝，並拜謁王廟。自疇昔時，按司嫡長子孫已為加冠而未襲家統之間，正月初七日一次見朝。至于是年，始令其按司等冬至、元旦、正月十五日見朝。及正月初二日、七月十四日拜謁圓覺庙、天王庙先王及妃神主，且附給黃冠儀者一員。永著為例。

宮古、八重山島船隻改為馬艦。宮古、八重山貢船規模甚異且重，難以敲撑。由是改定馬艦，以得徃來自由矣。

諸家來赤頭實授首里百姓。

改令士臣把守三闕門。王城有三門，西曰歡會門，北曰久慶門，東曰繼世門。素有家來赤頭看守其門。至于是年，每其闕門改令首里、那霸士臣黃冠三員、筑登之三員，每名賜年俸貳石，把守各闕門。永著為例。

始定諸郡邑丁錢。〈俗叫日用錢〉諸郡邑人民每名年納日用錢〈即丁錢是也。〉六十貫，而居民日增繁，丁錢日愈多，以致郡邑人民日疲。由是王令御物奉行始定公司費用肆拾萬九千百貫零，均分諸郡邑人民，以定丁錢若干。永著為例。[1]

始定螺赤頭盡戴赤冠。自徃昔時，螺赤頭或賜赤冠，或賜綠冠，而螺赤頭供奉聖主時不能相對。由是盡賜赤冠。

改設御系圖、寺社、大與、高所、筭用座公事拜每名賜年俸。自徃昔時，有家來赤頭御轎夫等，每日一名，輪流換班，徃至于御系圖座、寺社、大與、高所以辦其事。至于是年，裁去家來赤頭等，以設公事拜三名，每名賜年俸二石。且筭用座設公事拜二名辦理其事，每名賜年俸三石。

始設掃除下代六名。自曩昔時，家來赤頭掃除城內。至于是年，始設此職，每名賜年俸三石，箒除禁城內外地。

改定御厩屋作事授于首里之人。自疇昔時，典厩署〈俗稱御厩屋〉有勢頭五名、作事六名，皆以諸郡邑人民實授此職，以辦其事。至于是年，除去其勢頭五名，將其作事六名盡授首里百姓。

始裁醫士獻萬金丹。徃昔之時，自太醫至醫士正月元旦及每逢大朝之日，皆與百官仝致見朝。至于後世，王念醫士廵至諸邑療治人民，無有餘力，竟免其見朝。至于此時，始獻萬金丹于王上，永著為例。自戊申年，亦以見朝。由是令醫士與百官仝獻御甕酒，而裁其獻萬金丹之典。

勘定座改立每月查明之規。原是俟諸座交代之後，確查前吏全簿。或有遺漏者，或有等錯者，而不自覺，遂被查出而䧟罪。是以每月查明，以便無失矣。[1]

十九年，蔡宏謨、翁國材始燒石灰。自古以來，本國船隻皆用螺灰。是年正月，蘇州府鎮洋縣商船壹隻漂到本國赤九崎，引到運天港。其難人吳自成能知曉燒石灰之法。由是副通事蔡宏謨〈久高里之子親雲上克定〉、御評定所筆者翁國材〈伊舍堂里之子親雲上盛孟〉奉憲令學其燒法。隨即作陶窑于運天邑，以燒石灰。其燒費甚减，而灰品更好。從此之後，本部、今歸仁兩郡皆燒此灰，每年燒納公庫。由是貢船及楷船皆用石灰。[1]

始獻春麥御初並艾餅粽及蒸糯飯鬼餅于宗廟。春麥之初並上巳，艾餅、端午粽，六月蒸糯飯，八月赤飯，十二月鬼餅，始獻圓覺寺、天王寺、天界寺先王及妃神主。而春麥之初，頒賜王親族並法司官及御物奉行、申口等官。永著為例。

宮城村喜也宇大翁死，而唱歌于墓中。與那城間切宮城村有喜也宇大翁者，七十歲而死。臨終時謂子孫曰：「我能唱神歌，汝等所共知也。若陰間不異于生前，則死後三日，必唱之，以聽汝等。」至期俱徃聽之，果有歌聲。

親泊邑湧川諸喜田鑿溝引泉，注入農田。今歸仁郡親泊邑惣耕作當湧川、地頭代諸喜田等，决開水溝五百餘步，即引親川之水，灣灣曲曲，注至農田。自此之後，田水巳滿，稲穀豐饒矣。

始置國書院嗩呐役，以賜年俸。國書院無有此役，恒奏音樂時，僱得能吹嗩呐者，以為奏聽。至于近日，已為習吹者甚少，再歴數年，則善吹嗩呐之人將有缺乏焉。然而聖主每登寶座，亦欵待賓客，必也奏樂行禮，而音樂甚係緊要，非他技之可比也。由是於御書院始設置嗩呐役，年賜俸米五石，限期二年以為交代。

始裁今歸仁女官阿應理屋惠職。今歸仁郡內設置阿應理屋惠按司職，歴年久遠，莫從稽詳焉。然而尚韶威〈今歸仁按司朝典〉次男向介明〈南風按司朝句〉女授阿應理屋惠按司職，傳至向介昭女宇志掛按司，共計五員。今按其事職，五穀祭祀之日，伹為民祈禱之事耳。而他郡祭祀只有祝女以為其祈。由是議裁其職。

始置宮古長間與人及目指役。雍正乙巳年，將其宮古島大神邑人七十二名移居於長間地，以設一邑。此時他邑與人目指兼理其事。然大神邑田地甚狹，只出海漁魚恒為事業。雖移此邑，仍嗜漁魚，不盡力于田畝，而人民貧困，多缺飲食。由是題奏，將他邑人民二百餘名亦移居此邑，即設置與人、目指，以為勸農整俗焉。

始裁大美殿家來赤頭。自徃昔時，擢郡邑人四十六名，扣去丁錢，以為大美殿赤頭。其丁錢係乎公司。然而大美殿每年授知行高一千石，無有出稅。而殿內費用無有缺乏，則不宜扣筭公司丁錢，以為赤頭。由是裁去其役。

改定各處橫目員數，輪授在番。自徃昔時，首里、那霸、唐榮、泊邑等處各置橫目，觀風整俗。而其人數神多，難賜年俸，亦難以授職，由是皆致懶怠，不敢辦理。至于是年，改定首里橫目設置三十員，那霸設置十四員，唐榮、泊邑各置三員，通共五十員。而貢船徃來，每船橫目八員坐其船上，以為把守。亦貢船赴閩時，遣橫目各一員于久米、慶良間島，以致護送。貢船歸回時，各遣橫目一員于久米島、三員于慶良間、二員于伊江島。又二員于伊平屋島，以為迎接。此時只授口粮。且五年一次，五十員輪流實授國頭、久志、本部、今歸仁、讀谷山、勝連、喜屋武、伊江、慶良間九處在番職。此時拜授年俸。永著為例。

始定圓覺、天王、天界廟元旦、冬至並朔望佳節及聖忌日、春秋二分、于蘭盆等日期焚香、獻茶、點燈。圓覺寺、天王寺、天界寺等，正月初一日迄二十日、七月初七日至十二日，自十六日至二十日，冬至朔望，每逢佳節春秋二分，且先王五位聖忌，〈圓覺廟有圓王、質王、貞王、純王、益王等聖忌及御宿忌之禮。天王庙只有四位聖忌及御宿忌之禮。天界庙無有聖忌之禮〉各日二次，點燈、焚香、獻茶。且又春麥、夏稲初薦，且先王五位御宿忌等日期，各日一次，點燈、焚香、獻茶。七月十三日、十四日，每日三次，點燈、焚香、獻茶。十五日，四次點燈、焚香、獻茶。

始定唐榮勤學在閩年數。洪武以來，唐榮之人或入閩，或赴京，讀書學禮，不定囬限。通于諸書，達于衆禮，待精熟日而後歸國。今年新定以七年為囬來限。醫生上國學醫術者，亦以七年為囬來限。獨衆僧上國參禪學道，又以十五年為歸國限矣。[1]

始定龍福寺行香禮式。自昔龍福寺奉安先王神主，而未有行香禮，似乎禮甚缺。由是舊年，始遣使于龍福寺，春秋行香。又每偶五節朔望，〈正月初七日、三月初三日、五月初五日、七月初七日、九月初九日、冬至、歲暮、十二月晦日〉設卓一，廟之正面餙香爐一、燈籠一對，每朝行香。起七月十三日，至十五日，進御茶湯，朝夕行香。

二十年，改筭用座為勘定座。

創建佐敷御殿于繼世門內。素無王后之殿，其殿內役人暫挪東宮，以辦公務。然而急有公務時，相離王城，難以辦理。今番王命輔臣運材鳩工，創建此殿于禁城美福門外、繼世門內東地，而其役人皆居乎此，以為辦理。

創建御藏於世誇宮東。自素無貯寶物之庫，分貯各處。今番新建藏庫一坐于禁城世誇宮東地，金銀器物並珍寶皆貯此藏。[1]

毛鴻基、童能秀改修報得橋。兼城邑東有一長江，名曰報得川，其源出自東風平村。且東西之間群山深谷，諸水皆注斯江，而與海相通。況山南人民有事于首里、那霸者，莫不由此地。由是自古設杠，以濟人民。然暴風洪水之時，未免屢次傾圯。王命毛鴻基〈奧平親雲上安三〉、童能秀〈安仁屋親雲上長義〉等改修石橋一座，另開小兩口，吐出諸水，以利徃來。而人民免坎難之苦焉。

龍過于豐見城間切，引起暴風，吹破民屋。三月間，忽有龍風，將我那霸村比加屋壁一片吹起，飛來置于樹上。又將南風原村赤嶺之屋吹分兩段，擲其上段于數百步之外。其户二扉不知何去。

始定御醫者並相付于聞得大君御殿輪流宿衛。自素聞得大君御殿無有醫師衛宿，恐有殿人不虞之病。是以御醫者一員，或相付一員，交代輪流，以為宿衛。

旨定每年三時自國相、法司迄吟味官，恩免朝勤或五日或三日。國相及法司官每年春夏秋三時，每其一時，恩免朝勤五日。御物奉行、申口、吟味役等官，恩免朝勤三日。其故者當大任者，千計萬慮，已勞其心。是以王深恤之，始定此例。

始定宮古山、八重山酋長書姓、名乘于所賜御印判。宮古山、八重山人員等原無有姓、名乘，任公職以拜謝日，只蒙御印判。本國員人任地頭職，或任官職，而拜謝之日，書姓、名乘于御印判以賜之。茲照本國例，書姓、名乘于御印判以賜之。

創建八重山野底村分移于黑島民人。八重山黑島相離本島在海路五里外，田地甚狹，人民增繁，飲食難堪。川平村屬地有一曠野，名叫野底，泉甘土肥，宜種五穀。黑島民人徃來，用舟耕田鋤地，以為勞苦。由是在番官、酋長呈請分彼島民人四百餘名而移居于此，乃叫之曰野底村。因設與人一人、目指一人而總理焉。

創建八重山桃里村分移于石垣、登城、平得、宮良、白保等民人。八重山石垣、登野城、平得、宮良、白保等五村田地甚狹，食用屢缺。本島屬地有一曠野，名叫多宇田，泉甘土肥，宜種五穀。五村百姓盡徃此地耕鋤，以為日度。然離各村在四里外，徃還甚勞。由是在番官、酋長呈請分各村民人七百餘名而移居于此，乃叫之曰桃里村。因設與人一員、目差一員而總理焉。

創建八重山高那村分移于離島等民人。八重山古見、西表兩邑之間有茫茫曠野，名叫由珍，泉甘土肥，宜種五穀。且有繫船港，宜可建村邑之地也。小濱村百姓盡賴由珍地以為耕鋤，而得食營。然小濱與由珍相隔海路四五里許，每為耕種，只用舟徃還，勞苦極甚。是以在番官、酋長呈請分離島等民人六七百名而移居于此，乃叫之曰高那村。因設與人一人、目指一人而總理焉。

始止貢使歸國日將其帶來官香並氷糖、桔餅等即獻王上。

始定諸間切遷建村邑並驛宅業經題奏。前此遷建村邑並驛宅不經題奏，只郡民之酋長呈請總地頭官轉達朝廷，以為遷建。然非事之輕，是以題奏，自此而始。[1]

加設久米島在番一員。久米島有兩間切，一曰具志川，一曰仲里。自古遣在番一員監守兩郡，伹令一員兼衛兩郡。不但公事難辦，百姓多有不便。由是總地頭官呈請加設一員。幸蒙俞允。

都通事蔡其棟、大文金文英、宰領魚苟美、鄷世功等查出前站所詐匿站銀，乃蒙褒賜。自昔貢使每上京，皇上加意于球人，每所経驛站，賜銀兩，以為日給。福洲人三名為前站役，引導貢使到所経驛，先領站銀，而後授與球人。至雍正庚戌年，王舅向克濟、正議大夫蔡文河奉使赴閩。轉上京時，特召譯通事謝道武曰：「前站所帶之勘合疑有詐匿。若詐冒不顯，恐違皇上柔遠人之至意。汝用心查騐。」道武奉命查之，所詐匿者果有四百餘兩，遂以查出。于是王舅、大夫相議革去前站役，取其所帶勘合，即令宰領帶去各驛，以為抄牌。此時都通事蔡其棟〈具志親雲上〉、大文金文英〈津嘉山親雲上安垣〉、宰領魚苟美〈比屋定筑登之親雲上普成〉、鄷世功〈金城筑登之順珍〉四員相共兼前站役，北京徃還，勞苦甚大。乃褒賜蔡其棟、金文英糸綿各三把，魚苟美、鄷世功各二把。

始裁御系圖座中取一員。[1]

始給御系圖座花當一人，年俸一石。[1]

始給御系圖座中取及筆者自朝廷題奏。御系圖座中取及筆者素有自其奉行擇取，中取某、筆者某薦舉以請朝廷，轉以題奏王上。今番商議，照諸役座例，以定自朝廷題奏，而不許其奉行之薦舉。著為定規。

减去御系圖座花當一人。原是有花當三人，無有賜俸。今年商議，减去一人。其餘二人，內一人曰本花當，賜俸米三斛；一人曰假花當。退役，則假花當陞為本花當，因賜俸米，自此而始也。

國頭郡驛移置奧間邑。國頭郡驛原設濱邑，僻置一偏，號令難傳，人民徃還不有均一。由是移建奧間邑。

始賜元旦及十五日素麵于該班國殿士臣。自徃昔時，元旦大臺所以芋御汁乙器、米圓〈俗叫團子〉一器、赤飯一通，獻于內院。即頒賜赤飯于百官，以勞朝賀之禮。厥後亦議止其頒賜百官之禮，但賜宴當番諸臣。至于後年，亦裁其賜番之士臣。是年，王念其番士臣久在國殿，勞賜麥麫〈俗叫素麵汁〉于該班〈俗叫當番〉士臣及家來赤頭。

目錄
尚敬王
二十一年，移修諸役座並藏庫於池上地。本國役座並御藏散在各處，諸郡邑人有公事時，遍赴各處，以為辦理，徒歴數日，人力甚費。由是法司官具題，新搬修于池上地。

附：米倉原在久慶門內右邊，即今酒庫是也。但交米農民無繫馬之地，糶米時，賈婦、野人出入城門，似乎法不牢固。故改作之于城外。

賜沙汀地以為家宅。人民日增多，第宅日增少。由是那霸西汀地〈俗叫西海〉並唐榮東汀地〈俗叫內冩原〉、泊邑前渚、若狹町邑東汀南邊〈俗叫外瀉原〉，賜為人民家內。而瀉地皆屬唐榮，名之曰美榮地。西海並外瀉之南盡屬那霸。前渚內開一江，其江之西屬泊邑。亦南地屬牧志邑。[1]

御料理座加置大屋子一員。

始加御近習三員。

創造水藏於讀谷山驛宅。讀谷山驛宅內無有泉水，遠徃汲水以供驛用，人不堪其勞。于是總地頭官隨國師蔡法司〈諱溫，字文若。〉學製造水藏之法，令民造水藏，以便驛用。從此之後，各處製造此藏，以致貯水之用。

神里邑女真加户病死復甦。南風原郡神里邑赤嶺之家有一婢女，名叫真加户，年已四十二歲。八月二十日，偶然疝症，寒熱徃來，已歴數日，絕去飲食，只用粉湯。一日，身熱口渴，要飲冷水，少飲蕃薯。自翌日起，變為痢病。九月初九日，病勢加重，氣亦衰微，不能言語。十一日寅時身故。至于卯時，沐浴其尸，以理其葬埋之事。至于未時，似乎息氣。人驚疑之，纔用米湯以為試看，而未能吞去，即摸其喉。歴至一刻，恍如吞下。自是親族、隣家相聚相喜，屢用米湯以摸其喉，漸得吞去，息氣亦蘓。申時之半，以致甦生。當其症愈，髮毛亦禿。十一月之初方得全愈矣。

褒獎真壁間切地頭代伊禮親雲上盡職有績，賜勢頭座位。真壁間切地頭代伊禮親雲上長於貧家，不知書筭。然孝行過人，才知出衆。總地頭官薦為夫地頭，時年二十七。自此始學書筭，轉歴諸吏，終任地頭代職。能勸百姓，以治農務，貢賦年年清納。又所造簿冊明白無錯。又是獎賜勢頭座位。

始免首里、久米村、那霸、泊等職人之稅錢。自徃昔時，首里、久米邑、那霸、泊等人恒為產業，出于其市，以為買賣者，不論男女老弱，皆致納稅。至于是年，居民日增多，穀食日貴，難以日度。況女人多為其業，堪以軫念。由是許免其出稅。[1]

久米島上間安里始造馬艦，深蒙褒嘉，直陞筑登之。原來久米島不知修造馬艦船隻，只用本島之船來徃中山。然不如馬艦徃來自由矣。至于是年，本島仲里間切比屋定村上間、具志川間切山里村安里兩人相共航于中山，隨船工師古波藏，悉傳授修造馬艦之法。自此海上徃來迎風衝波無有一虞。由是惣地頭官具此緣由，以奏朝廷，故賜位以褒焉。

始賜照泰寺知行拾二斛。自古照泰寺不賜知行，住僧一人、其僕一名，每月給粮米。然其寺遠在伊江島，伹給粮米，難成日營。茲准觀音寺例，賜知行拾二斛。

始止有爵位者題請革爵位以用拷問。人有爭訟者，當審鞫時，或有似是而非者，或有似非而是者，是非邪正，未嘗分明。有爵位者，即題請先革去爵位，後用拷問。今番朝議，始止革去爵位。

先王神主改用屏牌。圓覺寺左右之神壇奉安先王神主。是年，其神主改用屏牌，先王尊諱恭書于此。

始立模合法，以助貴家。本國農夫工商各修其業，多蓄資財。雖遭旱潦，足以防之。至士臣之家頂載地頭職並知行高，深蒙聖主隆恩，潜修士業，風雅禮法，甚以是以足觀。但所欠之者，資財而已。是以國相、法司始設模合法，出手地頭所並知行高，未若于交納倉厫，或二三十斛，或四五十斛，每年輪流，以給一人相助各家。不以四五年間，可以財聚資用。故始立此法。[1]

裁去西殿御番筑登之六員。

裁去下庫理御番親雲上六員。

始許下庫理徹夜點燈，並加設數員為宿衛。素禁中諸宮無有點燈，只有內殿點燈而已。每為宿衛，多有不便。由是題請徹夜于下庫理有點燈。自此，擢自申口官並座敷官，始設御番頭六員，期一年交代，每員賜俸米三斛，〈米二斛、雜石一斛。〉於下庫理每員宿衛二夜；當官一員、勢頭一員、里之子一員、筑登之二員、花當二員宿衛四夜。守御書院者，御醫者一員、御茶道一員、御右筆一員、御庖丁一員、御物當一員、里之子一員、花當二員，宿衛四夜。守御近習座者，御近習一員宿衛四夜。守南殿者，親雲上二員、里之子一員，宿衛四夜。守西殿者，評定所筆者二員、御物奉行筆者二員，宿衛四夜。

加設申口官月番筆者二員，賜俸米四斛。〈米二斛、雜石二斛。〉

始止正月、七月聖上幸三寺行香，並值御法事日令笙家來赤頭在其階下奏樂。

改設御客屋守座敷官二員、筆者二人。自古有御客屋守一員，日夜令看守。今番改移于寺社奉行，以為辦理公務之處，故裁去御客屋守。未経一年，以朝議，仍設座敷官二員、筆者二員，期一年交代，輪流更番，以令守御客屋。由是座敷官二員賜俸米四斛，〈米二斛、雜石二斛。〉其筆者二員無有俸米，自此直擢評定所花當。

加設粟國島夫地頭一人。粟國島未嘗有夫地頭。至于近世，人民日多，難以督理。由是本島酋長呈請設置夫地頭一人，以為辦理公務。由是朝議轉達王上。幸蒙俞允，今名之曰照喜名夫地頭。

改名金御藏曰錢御藏，錢御藏曰御用酒御藏。[1]

改名金奉行曰小細工奉行。[1]

加賜行者役俸米，住居圓覺寺。行者役二人在圓覺寺供使，令兼撞鐘。故構其宅于池上地，不令離于寺。至是年，將其池上地創建役座。若在其宅于另處，恐難以辦用。由是，寺社奉行呈請加賜俸米各五斗，住居寺內。遂准其請。原是務行者、役者人家之僕也。至于近年，改代首里百姓，永著為例。

始定每先王法事，諸王子並法司官自前一日起至三日早晚在庙恭行禮。

改定春秋二仲崇元庙祭品，令御料理座調之。崇元庙歴代先王神主，每年春秋二仲期、上戊日恭致祭祀。時唐榮筆帖式自調其祭品，供其神主。是年，照三庙之例，令御料理座調其品物。

加設那霸作事二人，共計六名。

减去大臺所庖丁一人。

始賜照堂僧、亭僧、知事切米。自徃昔時，照堂僧、亭僧、知事僧不賜切米，只給住僧一人、其僕一人粮米而已。今番朝議，改賜切米各四斛。

始闢茶園于棚原山地。素有茶樹製法，未精，只有出粗茶耳。首里向秀實，〈知名筑登之親雲上朝宜〉雍正辛亥，跟隨貢使，已入福州，傳授製造茶葉之法及自帶製茶器物。而歸至本國，試製茶葉，則清明、武夷、松羅等馥氣撲鼻，味亦甘美，與中華茶不稍相異焉。至于是年，恭具呈文，題請栽植茶樹于棚原地，以供國用之事。幸蒙俞允，茲闢于棚原山地內，〈共計二萬八百五十餘步〉遍植茶種並杉樫等。當茶樹芽萌明，製成和漢茶葉，以供國用。

勘定座改立每月查明之規。原是俟諸座交代之後確查前吏全簿。或有遺漏，或有筭錯，而不自覺。遂被查出而滔罪。是以每月查明，以使無失矣。[1]

始給組物勢頭年俸。仲村渠嘗為組物勢頭，兼管簾匠、嘉宇津加計匠、馬韉匠、皷匠等四勢頭。至于是年，始給年俸貳石。至于乾隆辛酉之冬，加給年俸一石。

二十二年，天久宮移建聖現寺地。天久宮原建寺外北地。今年秋七月，移建聖現寺內地。其寺亦搬大門內，坐西向東而重修焉。

宜野灣邑津波生質至孝，以蒙褒嘉。宜野灣村津波父曰玉那霸，嘗為本邑掟役，陡遭蛇毒，絕斷一脚，但以木補脚，跛行而走，因此辭役，耕田為業。津波自幼稚時篤修人紀，善事父母。至于長成，代父勤苦，進行田畝，朝夕匪懈，竟授父家業。則日用衣食預問其所欲者，以進父母，未嘗逆父母之心。或徃田畝以耕鋤，或有事出外，必告父母。歸而亦然。其妻子人口皆感化。玉那霸春秋已高，深懼蚊咬，即做帳以進。父徒行，買馬與騎。一日，從俗，往海以避災難。時老父自馬落地，少傷老身。自此之後，恐有自馬落下重傷父身，每父出外，津波躬背徃來。父年七十餘歲，令木匠做匣，畧似兀樣，恒為靠着。內藏糖果、玩賞等物，以供日用。生母年五十九歲，染病而死。津波憂父鰥居，懇請父再娶繼室。父不曾允准，屢勸，漸強老父強娶後室。津波從容悦愉，盡心孝養，與生母不敢相異。乙巳年，五穀不熟，米粮稍缺。津波細告老父，押當私田，以便奉養。後至五穀豐饒，償還其田。且玉那霸每遇佳節、朔望，必謁土地君祠。亦五穀初熟，必至其祠，以薦新物，焚香拜禮。津波繼父之心，不敢稍廢。戊申年，重修國殿，士民運材而撞鑼鳴皷，旗旆排路，美麗甚極。則津波做小竹籠，恍似籠轎，請老父携兒孫赴首里。行到半途，抬夫高低，未成穩當，自己替代擡去首里，熟看運材。此時棧臺忽倒，津波不顧兒孫，忙向老父扶持以降。癸丑年七月間，人似念佛，以致戲遊。津波即使父穿潔白單衣，戴萃美頭巾，背出他邑，給看其戲。厥後不論地之遠近，每有似念佛，亦如此廵徃各處，看見其戲。人皆感他孝心，深稱美之。竟親族、鄉人至酋長扱理悉具疏文，薦舉孝廉，以聞朝廷。即褒賜津波白布二疋、絲綿一把、細綾夏布二疋。卯、辰二年間，每月夫拾名，且賜其妻白布二疋、絲綿一把，以褒其孝廉焉。

野嵩邑島袋賦性至孝，幸荷褒嘉。宜野灣縣野嵩村有宮里者，生養一男一女，常耕田畝，以為產業。而家已貧苦，難以日度。此時男兒島袋雙角幼稚，未曾成童。一日，向父母曰：「人不可富以為榮，貧以為憂。而今父母困窮甚極，願賣兒身，以濟日用炊食哉。」父母曰：「然予當饑餓時屢思賣去汝身，只怕汝幼稚，寄托他家，未能伺候家主，受杖梃，不敢賣去焉。」父母痛哭而不得再語。嗣後父母愛情已深，延至數月，不能果行。島袋曰：「世上之間，前為巨富、後變貧苦，古為人僕、今為家主者，不勝屈指。而今令幼兒為人僕，必也不閱數年，贖身囬來，以養父母也。請乞父母早賣兒身，以為日資。」再三勸之強之，父母不亦果行。島袋自走首里西平州，賣身於毛家，以為賑救。而島袋晝夜乾惕，盡心竭力，能事家主，和睦僕輩，稍無乖戾之志。家主見他誠實拔乎群僕，深奇異之，亦深褒美之，不要其價錢，令他身還於他家矣。島袋則盡心於田畝，以供養父母，使父母之心常以為悦愉焉。且有一妹，前賣身於他家，父母常以憂之。島袋亦深憂之，千計萬慮，不憚勞苦，求得價銀若干，贖得其妹，以安父母之心。父母年已老衰，出入起居必為扶持。晨省昏定，不敢怠慢。朝夕飲食，預問其所欲，必嘗其所供以奉進之。冬天嚴寒，深懼父母凍冷，身以煖其被褥。夏天烈暑，又畏父母炎熱，扇以凉其枕簟。或有公務，或有勾當，及赴行於外，勿論事之大小，不管路之遠近，將其終始告知父母。反來之時亦如此。或見珍味甘脆之物，必懷而囬來，以供父母。或徃山野，或出耕耘，則夫婦輪流侍坐膝前，頃刻之間不敢離於父母之側也。島袋夫婦能安父母之心，能養父母之體，而善盡孝順之道也。父年八十餘六歲，母年七十餘二歲，以終天年而棄世逝去矣。至於此年，已經數載，臨終追遠，哭慟已甚，哀愴且極，事死如事生。禮祭又隆崇，自始至終無稍相異焉。隣里老弱皆以感信，親戚昆弟不為相異，皆稱孝人。島袋而今家庭豐饒，資用甚足矣，竟以其事上達聖上。島袋夫婦荷蒙褒嘉，賞賜島袋白布二端、絲綿一把、花夏布二端。卯、辰二年間，每月賜男夫拾名，亦賜其妻白布二端、絲綿一把，馳名四境，門廷榮華矣。

屋嘉比邑耕作當宮城新造井水。大宜味郡屋嘉比邑無有井水，遙出邑南五百餘步之外，亦至絕懸巖下臨川汲水，以為用水。而小徑嶮嶇，徃還艱難，人民深憂焉。是年，耕作當宮城遍廵四邊，自深山內引來椎起川水，共計八百餘步，或造小溝，或為水筧，注至村外，掘井貯水，以免人民之勞矣。

始置東苑筆者兩人。素有東苑〈俗稱崎御茶屋〉當二人，恒穿短衣，剃髮，容貌非俗，恰如御茶道。今番裁去其當，即令御茶道一員、相附一員兼管其苑。始設筆者二人，每名給年俸四石，辦理其苑事。

王命向世恩等改修天王寺，以大殿為王妃廟。天王寺規模，奉佛像于大殿正中壇，其左右之壇奉王妃神主。今命向世恩〈名護按司朝榮〉、向秉均〈末吉親方朝知〉改修大殿為王妃庙。而大殿右地另構小堂，以奉佛像，始設照堂僧以住居焉。左地亦構方丈及廚庫。且大殿之前新建儀門，而其規模壯觀，皆與圓覺庙恰有相齊焉。

改定正月公司奉獻白糯糕于各寺庙神主。自徃昔時，除夜前一日，圓覺、天王、天界、崇元、龍福等寺住僧自製白糯糕，以供各寺先王及妃神主前。至于是年，禁其住僧之糕，自公司始製此糕奉獻先王神主，以迎新春。〈俗叫御歲玉餅。〉永著為例。

二十三年，命法司蔡法始教官僚山林之法。本國無能知山林之法者，而中頭府內，棚原山林已絕，北谷、讀谷山、越來、美里、具志川五縣山林殆絕。山北府內，恩納、金武、名護、本部、今歸仁五縣山林漸衰，美材將絕。唯羽地、大宜味、久志、國頭四縣稍有美材耳。再歴十數年，則一國應用之材將有缺乏焉。蔡法司奉命，即率官僚廵見各縣山林，指教其法。而後國人始知有山林之法焉。

始設山奉行及津口勤番等于各處。本國山林逐年增衰，由是設山奉行數員，住居各處，栽種竹樹，以致繁茂。又設津口勤番數員在於各處，禁止其盜伐佳木以為高價。

新設檢官一員于各縣。國中諸縣只建訯理役，掌管縣事。今王擢士臣，新令檢官一員置于各縣，督理其縣事，專整風俗，勸農業，以安其民人。至己未年，始定期滿五年交代。

馬世龍、向賢範改修牧港橋。自徃古時，浦添郡牧港之江築石為堤，架木為橋，以通人民徃來。今番令紫巾官馬世龍〈平良親方良康〉、座敷官向賢範〈平安座親雲上朝智〉等改修石橋七座，美麗鞏固，使人得徃來之安焉。

改定年浴、柴指、鬼餅等日。自徃昔時，六月擇吉，蒸糯飯以為年浴。八月擇吉，蒸糯米交赤小豆為飯，名之曰柴指。十二月逢庚子、庚午，糯米粉、糭葉包裹為糕，名之曰鬼餅。至于是年，改定年浴六月二十五日、柴指八月初十日、鬼餅十二月初八日。

附：遺老傳説：新穀既熟，而民功亦成矣。故必擇吉旦，炊蒸糯米為飯，家家薦獻祖宗、相贈親戚，以賀豐饒。此日，大臺所恭獻御佳例盆于內院。且時大屋子取吉方〈歲德神所在之處〉二水，以獻王上，俗諺曰當耕業。時牛馬已勞，到此時，令少休其業。即農夫拉此牛馬臨池沐浴焉，故稱年浴也。一説：山留已除，而世人到川撫水，故稱年浴節。二説不知孰是。

又曰：徃昔之時，兼城按司有一女子，年方十六歲。秋八月間，偶然而卒。即葬之於金峯。次後三日，有安平田者牽牛出野。過其墓前，驟雨大降，暫依墓避雨。少焉，從墓牖中揪住安平田髻髮。安平田驚問曰：「汝是誰呀，何以揪我？」曰：「吾乃兼城按司女子也。寐睡之中，誤葬於此。煩汝此事説知吾家。」安平田急徃告之。時其家為招魂通語，事覡巫，設赤飯于靈前。纔拜禮，忽聽此事。親族大喜，皆徃視之，果然蘓生。即使覡巫徃外間崎取來桑條及薄株，〈俗叫我伊奴草〉攘除妖氣，一齊回家。將其赤飯宴饗親族，賀其蘇生。亦當其晚間，恐有妖氣，亦教覡巫把桑條、薄株以登高處，望察一家，而一家安然無憂。因此兼城按司使安平田為婿夫，入贅繼家，遂以此事上達聖聞。自此之後，王殿以下至于人家盡做其事，指桑枝、薄株于簷屋間，亦炊作赤飯，以薦神靈，相送親族，除去妖氣，以為賀禮云爾。一説曰：秋者，每物収斂，金氣穀盛之月也。故慎而為潔齊者也歟。此之二説不知孰是。

法司蔡溫改修羽地川。國頭府羽地縣民田極廣，內有一大川，其曲直與水性相逆。每有大雨，渀湃逆流，屢壞民田，不堪修補之患。然而本國無知治水之法者，而徒受其憂耳。至于本年七月間，暴雨忽興，川堤大崩，民田盡敗。其患既極，無力可施。蔡法司奉命，即率官僚，能從水性，改决其水，重修民田，而縣民永安焉。

毛徤元、孟令聞改修美榮橋。首里、唐榮間有一海水以為阻隔。先王尚金福命國公懷機築長虹堤，內設石橋七座，其海水漸漸水淺泥滯，以為汀地。〈素叫澙原〉雍正癸丑秋，將其堤內外汀地恩賜人民，以為家宅。即命毛彥卿〈根路銘親雲上安興〉壅塞其橋五座，改矮長堤。至于是年，特命紫巾官毛徤元〈美里親方安承〉、座敷官孟令聞〈宇榮原里之子親雲上康待〉等，仍因舊堤，大建石橋一座，規模宏敞廣濶，以通南北之水。

始給暦役相附年俸。〈共計二名，每名年俸三石。〉

平安座島有母子共溺于海水，母死，其女不死。與那城間切平安座島只有汀路一條。待潮退時可以徒涉焉。本島童女名叫嘉真，年甫七歲。一日，隨母徒涉，既得稲，把歸島。陡遭風雨，半涉失路。海潮又漲。其母渰死。其女嘉真偶附稲把，漂到濱村而活。或問之，答曰：「不知何人，現在水中，携起我手，同到沙涯，忽然不見矣。」

始定正月及七月王謁三廟時自公司出獻御嘉例並立御菓。正月及七月之間，王謁圓覺寺，次謁天王寺，又謁天界寺。則各寺住僧正月自出御佳例，七月獻立御菓。今番禁其住僧出獻，自公司始獻御佳例並立御菓，永著為例。

褒獎貢船直庫二名，各賜上布。雍正壬子，貢船翌年八月既望，五虎門開洋，定海候風。然入秋已深，不見順風。於是乎，直庫〈又稱船頭〉金城、小嶺相共商議，向北而行。歴至溫州北關，彼地開船。十一月之朔平安囬國。後年貢船亦知歴過北地，以致灣泊，以便徃來。由是褒嘉其勞，每名賞賜上布五疋。

改賜俸米于諸浦並外島在番。自徃古時，諸浦並諸外島設置在番職，專管異國飄到之事，而俸米素出其兩總地頭。今番自公朝賜其俸米，永著為例。

改置普請奉行。素設木、石、山奉行，各管其事。今番改以其三奉行俱為普請奉行座，設置奉行三員、筆者六員，相共辦理其事。

改定伊平屋島總地頭職，永賜功德臣士。伊平屋島總地頭職，至于五年期滿交代。然而屢次交代，則號令頻改，百姓不安焉。由是攝政、法司等直以題奏，照諸外島總地頭之例，永賜有功德者，非為五年交代之期矣。

二十四年，向文思、向英等改修國中川江。本國諸川灣灣曲曲，皆與水性相逆。每有大雨，橫流汜濫，衝破田地，人深苦憂之。由是王命按司向文思〈本部按司朝隆〉、向英〈美里按司朝孝〉等追隨蔡法司，已學决川之法，遍廵國中，細察水勢，改正江川俱從其性，以為順流，民人永安焉。

命向得禮入閩學絲機織法。首里向得禮〈天久里之子親雲上朝嘉〉伎倆出衆。茲命入閩學綢縀紗綾等織法而歸至本國。褒賜米五石，亦擢小細工奉行，即授真壁間切名城地頭職。自此本國始織焉。[1]

創建儲蓄倉于池上地。本國素有救荒之儲，或貯在廣福門左右，或借積各藏庫，未曾一定庫。至于是年，始建儲蓄藏，積在米一千五百石。每年將其積米一半輪換新米，不令朽爛，以備荒年之濟。

蔡法司巡見諸郡山林，移村于各處。國師法司蔡溫〈具志頭親方文若〉率領御物奉行毛鴻基〈奧平親方安三〉、高奉行東景仁〈天願親雲上政房〉巡見諸郡山林。而羽地山林內，吳我、桃原、我部、松田、振慶名等村，名護山林內山入端村，本部縣崎濱、石加波、健堅、邊名地等集在一處，農地最狹，動燒山林，以供農地。今歸仁山林甚狹，乃以吳我村五邑移徙于山林外，而其山林之地屬于今歸仁縣，其邑仍屬羽地縣。翌年之春，亦以山入端村移徙于安和兼久，國頭縣奧村至安里村路程四里，安波村至久志縣川田村路程七里，俱為山林所隔，而徃來最苦。茲擇地于奧村、安田村之間建村一座，名之曰楚洲村，以屬國頭郡；安波村、川田村之間建村一座，名之曰大皷村，以屬久志縣，以為徃來之便。且編修杣山法式一冊、奉行規模一冊，恭備聖覽。令杣山奉行二員能行其法，而擴其傳也。[1]

識名邑雷隕擊人。正月二十七日早朝，大雨忽降，雷霆大響。倏落真和志識名邑比嘉家，壓打比嘉。比嘉驚死，人多會來，皆以調理，漸得蘇甦。即請醫服藥，不見効驗。翌日果死焉。

始給禁城看夜官員雨靴。禁城官員輪流換班，遍廵城中，以為看夜。風雨黑夜，廵哨城中。恐有為蛇被害，特令皮匠製造雨靴，以便給穿其看夜官員。

大里驛館移建于與那原邑。自素大里驛館建置南風原邑。而其邑在隱僻地，四隣人家遙遠，不便傳命于他處。由是移建之於與那原邑。

創建庫理一座于大臺所西地。大臺所日用柴炭等積貯御料理座下。至于是年，御料理座實用其料理。由是創建庫理一坐〈廣三間、長四間〉大臺所西地，將其柴炭等積貯其內，以供急需之用。

石嘉波邑移建于瀨底島。本部郡瀨底島人少地廣，況石嘉波、伊野波、邊名地、徤堅、崎濱等田地混在其島。由是兩總地頭及檢官具呈陳奏，海路相隔，難以耕耘，請移村邑之事。今番移建石嘉波邑于瀨底島，亦以其田畝及瀨底地均分石嘉波邑。而石嘉波素所受田地分與徤堅、崎濱二邑。

始裁聞得宮東西南宅，以為曠地。聞得宮後依山林，東西南皆隔一路，以開人宅。至于是年，恐有甚近人家誤起火災，除去其宅，盡為曠地。

始定楷船置作事。自素楷船但有水梢三十名，無有作事。然楷船最大，難以駛去。由是撰遣水程熟諳者六名，擢為作事，永著為例。

前川邑移于仲地原。玉城郡前川邑素建嶺地，徃來甚難。是年，兩總地頭及檢官僉具呈文，請乞移居其邑于仲地原之事。幸蒙俞允，以為移居。

始置良醫、相付、寄役三員。

始定進貢正議大夫附給與力。自徃昔時，耳目官、正議大夫為正副使，納貢中華。然耳目官素有與力，大夫不給與力。至于是年，始定附給與力一員，以為出行。永著為例。

二十五年，法司向汝楫改正國中田地。本國雖有均分田地之法，歴年已遠，經界變易。法司蔡溫奉旨始教其法。向法司〈識名親方朝榮〉奉命，即率官僚巡視國中，徃諸郡邑改正經界，均分田畝，已定山林原野，而民產制法大定焉。[1]

向秉政重修內間西殿，改盖以瓦，且四圍竹墻。西原郡嘉手苅邑內間西殿茆草以盖之，且四圍無墻，甚以鬆疎。王命向秉政〈伊江里之子親雲上朝直〉重修內間西殿，改盖以瓦，並四圍竹墻焉。

司暦官改稱司憲書官。司暦官俗叫暦役，今避皇上聖諱，改稱司憲書官，俗叫通書役、雍正庚戌之春，加給年俸四石。〈前有年俸二石。至此共計六石。〉

具志邑真境名年一百歲，以蒙直陞黃冠，並賜品物。小祿間切具志村有一頤命者，童名牛，俗稱真境名，年至一百歲，孫子繁衍有伍十餘六名。耳目已明，血氣亦壯。恒率孫子行于田野，以為鋤耘。至于是年，郡中扱理等僉具疏文，稟明此事。直陞黃冠，並賜絲綿一把、木棉布二竣，以致旌表。

雌鷄變為雄鷄。首里上儀保邑章篤裕〈佐久川里之子親雲上正興〉之家养一白矮雌鷄。前下卯三次、內二次抱养雛鷄，以致成長矣。至於後日，其母鷄頂冠長生，啼鳴如雄。自是年春，而翅羽、尾毛漸漸而長。至夏五月，變化雄鷄。章篤裕遂以此事具疏稟明，以聞朝廷。

阿嘉村大嶺賦性至孝，以蒙褒獎。慶良間島阿嘉村有一孝行者，名曰大嶺。賦性敦厚，誠實純孝。家已貧窶，燃眉缺用。或入山林伐薪，或徃海濱釣魚，或徃各處以為交易，或為楷船水梢徃來外島，以為家業。自幼稚時，晨省昏定，不敢怠慢。出外必告，囬家即面。冬天凍冷，必至山林砍來柴薪，以煖父母身體。日用飲食，必問其所嗜之物而親視之，必嘗之供養父母。父母年老，血氣已衰，則夫婦輪流，須臾之間未嘗離于其側。牙齒已弱，不能吃硬物。每徃那霸，買得嫩軟甘美等物。若客囊澁乏，即借錢沽來，供進父母。母親腰痛不能自走，大嶺夫婦扶持老母，出入門户。且有兄山里者，生下一男，早已棄世。他嫂侄躬執勤勞，大嶺請移于家，養之如母，教之猶子。至于侄成人，即娶妻與財，設分户籍，使山里夫婦奉養他老母。又有一姉早亡，其夫鰥居孀婦，氣已欝結，遂罹疾病。大嶺夫婦盡心竭力，善供養之。或用土藥，或請良醫服藥調治。至于頭甚痛，擦手足，摸頭髮，以致調理，而未見効騐，以終天年矣。大嶺素貧困已極，孝順父母如此，竟蒙天祐，家業巨富，子孫繁衍。恭蒙褒嘉，直陞黃冠，大誇榮華。

泉崎村醫生南曰枚有一柑樹〈俗叫金九年母〉結子，呈祥那霸。泉崎村醫生南曰枚〈大嶺筑登之親雲上快知〉有柑一本。一年結子，其大同柚，其味如蜜。次年，南醫拜勢頭座敷。

始定貢船作事、五主並楷船船頭、楫取〈俗叫〉給戴赤八卷。

始置渡名喜島目指一名。自徃昔時，諸外島除扱理役外，俱設目指役，辦理公務。但渡名喜山無有目指，而公務遲滯，難以急理。至于是年，照諸外島之例，始置目指一名。

始命未襲家統按司佳節、朔望見朝，且拜授公務，並加賜儀者一員、赤頭一員。

始給燈籠于看夜人，以廵城內。禁城入夜深禁火燈，由是廵看人數暗以廵行。至于是年，聖主深念黑夜廵行以遭毒蛇，始令看夜人執燈籠廵看城中。永著為例。

始遣御使者伊平屋島弔祭阿母加那志。自古以來，伊平屋島阿母加那志辭世遠去之時，未有弔祭之禮。至于是年，勅諭曰：「伊平屋島，尚圓王祖塋所在。彼阿母加那志者，先王妹裔，世襲阿母加那志。今阿母加那志辭世遠去，賜御香、御花、御酒，遣使弔祭，何如？」奉諭，法司相量，上言：「諸按司、親方卒去之時，不管同姓與異姓，皆遣使弔之。則伊平屋島阿母加那志，宜遣使弔祭。」由是聖主並聞得大君加那志、佐敷按司加那志各位遣使伊平屋島，捧御香、御花、御酒等弔祭。

姑米山在番兩員加賜俸米伍斛。姑米山具志川、仲里在兩郡，每郡置在番一員，異國異人飄到其島，為辦理諸事，俸米賜伍斛。至當今年，兼修其島公務國中，與檢者不異其職。由是每員加賜俸米伍斛。〈共計每員十斛。〉

讀谷山瀨名波邑移立久良美知屋原。

真和志、南風原、西原三郡田地雜交首里、那霸、泊邑皆成人宅。真和志、南風原、西原三郡，田地經界近隣於首里、那霸、泊邑，而其田地或在首里，或在那霸，或在泊邑，田地經界未為分明。由是三郡田地雜於首里、那霸、泊邑，經界雜交，皆賜諸士，俱為人宅。[1]

太平山池間邑居民繁衍，移伊良部島。太平山池間土地甚狹，人居繁衍，耕鋤難食。故航伊良部島耕鋤田圃，以資衣食。依見彼地，曠曠茫野，肥土甘泉，宜種五穀。由是在番、酋長奏請，撰于國仲地移池間民，名叫國仲邑。而設與人一員、目差一員總理其村焉。

頒賜普救類方醫書諸郡檢者。自古球陽有人罹病，皆用中和藥療法諸病。到于諸郡，無用醫藥。是以普救類方授諸郡檢者，眼前許多以草木人間日有欲救疾病焉。

加增國書院看夜官員，裁免看守南殿。自徃昔時，南風御殿不再看夜官職，只座敷一員，親雲上、里之子間一員輪流更番看守南殿。雍正癸丑，始置御番頭六員，總理城內看殿。由是裁其座敷，而親雲上、里之子各一員，託付御番頭，仍舊看守南殿。今年，加增國書院看夜官員，又免親雲上、里之子。而國書院看夜官員兼守南風御殿。

二十六年，始懸御筆匾額，且建御製宸筆石碑于先王尚圓采地舊宅。王以先王尚圓采地舊宅之非輕，〈在于西原縣嘉手苅村〉始懸御筆「致和」二字匾額，又建御製宸筆石碑于殿庭，永與國祚俱傳不朽焉。〈原土人看守此殿，今改令向氏黃冠一員把守此殿。又令向氏王子或按司一員、紫冠一員，共計二員，輪流交代，總理其事。永著為例。〉

島袋邑比嘉年一百歲，以蒙直陞黃冠，並賜品物。大里縣島袋村比嘉，乳名志武，年已一百歲。其妻那邊年亦七拾餘歲，俱以血氣未衰、身體壯徤。孫子繁衍，家亦頗富，恒誇榮華，名馳四境，遂聞朝廷。乾隆戊午年，幸蒙直陞頂戴黃冠，並賜絲綿一把、木棉布二端，以致旌表。

始以竹柵周圍玉陵。王上以玉陵在松林之中，恐有芻蕘者侵。乃命法司以竹柵周圍其松，嚴禁人入焉。法司亦題定每月初二日、二十日獄官廵省之例。

國頭、中頭等處犬狗罹症。中頭等處犬狗癲症，咬人已多。而後國頭犬狗亦罹疾咬人。由是廵檢官具疏稟明其事。

伊平屋島有一雌鷄抱育失母鷄雛，又有牝豚乳哺失母小豚。我喜屋村文子西銘所畜鷄母，育雛五日而死。其雛失母哀鳴。早有其同胞之雌鷄育之，夜則抱伏，日則引啄而長之。田名村池田掟親雲上又一猪母，生子八日而斃。時有其同胞之猪而懷孕，即乳哺其小猪以養之。未幾，此亦生子，一齊哺育。

雷下於那霸霍允振〈嘉手川筑登之親雲上詠郡〉之屋，震死其僕一名。[1]

創建今歸仁郡湧川邑。今歸仁郡民居繁衍，山林甚狹，村木不足用。乾隆元年，檢者、酋長奏請，分別羽地山林屬今歸仁郡，依建湧川邑，看守山林。[1]

粟國、渡名喜兩島在番加賜俸米二斛。自徃昔時，粟國、渡名喜設置在番二員，二異國、異人飄到其島，應對明辦為諸事，宜賜俸米伍斛。從今年，兼修其島公務國中，與檢者不異其職。是以加賜雜石二斛。〈共計每員七斛。〉

夏瑞龍改修內間東殿，築建石牆並瓦門。嘉手苅邑內間東殿〈在西原郡〉有四圍竹墻，未為開鍵。今番令夏瑞龍〈內嶺親雲上賢光〉改建石牆，並門改盖以瓦。且石開小門以為鞏固。

二十七年，法司蔡溫改正漏刻。本國雖有漏刻之設，刻分差錯，殆非得其正法焉。蔡法司奉命，即率官僚徃至西原郡幸地邑帽子峰，製造器物，測量日影，叅考節候，改正刻分，而搬在王城漏刻門樓，永行其法矣。

始設看守漏刻之役六員，以賜年俸。素令螺赤頭看守漏刻。今番始設黃冠六員，〈內三員首里、三員久米村。〉每名給年俸四石，而輪流交代。率領螺赤頭，夜賜火燈，炤看時刻，不敢斘誤，以致敬天重時之禮矣。

始裁法司請饗國王，並按司獻白糯糕。法司、紫巾官、夫人進城拜謝以獻白糯糕。自徃昔時，法司官始任其職，必請國王於臣宅，以為獻饗。按司襲其家統時，獻白糯米糕。且亦任法司職並陞紫巾官之夫人，自進內廷，拜謝隆恩，以獻白糯米糕。至于是年，盡裁其舊規焉。

壺屋村改屬泉崎邑。壺屋村人民原屬真和志郡，改屬那霸泉崎邑。

加增王子以下申口官銜著衣冠、行稲穗並大祭禮。每年之夏，稲穗祭並大祭時，有朝廷三御飾之禮。恭行其禮者，自古但下庫理屬官並其日看殿員數，許盡著衣冠，以行其禮。如冬至、元旦、三御飾大禮，一般僅令數十人與于其禮，頗似于不敬。故自是年，王子以下迄申口官銜等，悉皆著衣冠，以為行此禮，自此而始。

改定諸地頭獲罪革職，賦米、丁錢悉授後地頭。諸郡邑地頭犯法獲罪，奪其地頭，則其年內賦米、丁錢悉授後地頭。若有前地頭完交其賦稅等而抄沒家財，則自地頭實授之日起筭其賦米、丁錢等，扣筭其抄物，以授後地頭。然而其所筭起賦米、丁錢已多，抄物亦少，其賦米、丁錢已無所出之處，後地頭未授其賦米、丁錢。[1]

改定諸役人倏忽交代，未補缺之日俸米授前任役人。自素諸役官未滿年期，或陞官時，或調他役，或告老辭職，或病卒，而未補員缺之日，知行且扶持〈又稱俸米〉悉授後任之役。今番朝議改定，未補之日，知行及俸米悉授前任之人。[1]

改定郡邑地頭交代之間，賦米、丁錢授前地頭。素有各郡邑地頭病卒，必考其人功績，以授其子孫也。而未有功績者，必歴數十日，實授郡邑于他人。其間貢賦米〈俗叫作得〉、丁錢〈俗叫遣夫〉難繳公庫，以授後地頭。然而後地頭不宜授其賦稅等。況後地頭未實授之間，其郡邑公務皆與前地頭以致辦理。由是改定，將其間賦米、丁錢悉授前地頭。[1]

改屬山川村南風原間切。山川村素屬東風平間切。至于是年，改屬南風原間切。

營建經塚并一堂於八重山島富崎。富崎浦常船隻所徃還之處也。是以桃林寺住僧義翁長老為海上安瀾，建塚于此。乃記曰奉書寫妙法蓮華經全部，一字一石。又乾隆七年，順天氏西表首里大屋子真香營造其一堂。

二十八年，仍設管御園官二員，賜俸米四斛。〈米二斛，雜石二斛。〉

仍加三司官與力一員。

始定諸邑人分把田地預備儲蓄。諸邑人民年出私田米穀以致儲蓄，則貧乏之民必借富家繳積義倉，而日增利息，債錢甚極，遂致敗家焉。若其邑人數筭得田地，皆同農力以為耕耘，將其所収米穀以致儲蓄，即貧乏之人無借他家，民人已安矣。由是始定諸邑田地分把數畝，名為義田，民人同力共耕其田，其所収之米以致貯積，而預備凶荒之用矣。遂名其田俗叫貯田。[1]

始定諸邑亦分田地以備其費。諸邑公費亦多，月筭其費，日取民家，以補其費用。由是貧乏之人無其所出，必借富家以為繳納，而利息日積，遂致敗家矣。今番改定，諸郡田地另分數畝，同耕其田，將其所収米穀以備其邑公費。[1]

始移瓦奉行所于池上院之地。

雹雨大降。冬十二月十八日，雹雨大降，洪水溢流。而平良及鳥小堀等處臨江家宅為洪水所損，而其家人十三名遂被捲流而湮死焉。

糸數村一民名德再出痘。玉城間切糸數村仲村渠之男名德，既于雍正六年出痘，面有麻疤，目點白膜，是為証。又于是年再出如前。

始賜笠張主取俸米三斛。〈米一斛、雜石二斛。〉[1]

始賜壽帶香作主取俸米二斛。〈米一斛、雜石一斛。〉[1]

始加觀音堂左右之廊。秋九月間，重修此堂。此時其左右地新加建廊堂二座，以備壯觀美麗。[1]

三十年，始定佳節、朔望並先王及妃忌日，王親謁圓覺、天王二庙，燒香行禮。素有佳節、朔望並先王及妃忌日，王出于奧書院焚香行禮。至于是年，春秋二季、四時佳節並先王及妃忌日，王親謁圓覺、天王二庙。每逢朔日，親謁圓覺庙；亦代遣當官，于天王庙燒香行禮。每逢望日，親謁天王庙；亦代遣當官，于圓覺庙焚香拜禮。

那霸尤得昌質資至孝，遂蒙褒美，還入原籍。那霸泉崎村有一孝廉者，姓尤，名得昌，名乘林盛，俗名赤崎。乃尤廷芳〈上間筑登之親雲上林實〉次男也。父廷芳貧苦已甚，資用缺乏，無所依告。奈賣去得昌於富名腰村糸數家，以供日度之資。時德昌年十歲，未為成長，貶為百姓，不載尤氏家譜。而得昌賦性敦倫，行事非凢，克盡心力供奉家主。家主深寵愛之，每月定給暇日。得昌盡力田畝，未嘗怠惰。年二十五，貯得數金，要以贖身。家主意想：「延至數年，使他回家。」由是雖有贖身之心，而未肯受其價也。此時父廷芳家業貧乏，債錢極多，無計可施，暫移平安山村，耕于田畝矣。得昌將其父勞苦，懇請家主。家主念其誠實敦倫，救宥身價。得昌謂：「五蒙主恩，未報涓埃。況承赦身價，心已未安。」再三強請，而奉償其價焉。自此之後，景運頗臻，貯得數金，即償父所挪之債。且買得家宅於泉崎村，請移父母，能盡孝養之道，以安父母之心。時欲搬居那霸，主婦曰：「先夫糸數已亡，妾身老衰。況兒金城素染疾病，而無養妾之人。汝自幼使令，情誼甚深。乞居此邑，以養妾身。」即主婦代得昌乞宮城女真玉，媒為夫婦。由此仍住富名腰村。至乙卯年，父廷芳深罹痰疾，良久服藥，未見効騐。得昌夫婦移居那霸，盡心竭力，侍坐膝下，晝夜匪懈。父深感其孝心，遺言令他祭祀。翌年之春，父已身故，哭慟已極，哀愴且甚。遂從父遺囑，恭取神主，以盡葬埋之禮。又兄得泰素罹眼疾，竟為瞎盲。且弟及妹等悉皆貧乏，躬受苦勤。得昌恒盡弟兄愛弟之道，克損米錢，以為補助。而得昌孝養父母，和睦親族，以聞於中外。遂村邑酋長並親族等上達法司，轉疏聖主。至壬戌年，荷蒙褒嘉，還入尤氏家譜，陞筑登之。且恩賜細嫩白布二端、糸綿一把、花布二端，以為旌表。

褒獎當銘村當銘在家盡孝、於村有功，賜黃冠位及賞物。東風平間切當銘村有一孝人，名曰當銘，位拜筑登之。為人篤實，善事父母。出入必告，以安其心。衣食必請其所欲，而力所及未嘗不供焉。父母有些病，親奉湯藥。或作神酒，或買餅糕，備置于側，而隨意進焉。父母年老，恐其怯寒，每冬供炭火以煖。曾為世持富家來役，值日進城，因父嗜橘菓、饅頭，必携蕃薯，在城自食；領其餼粮，變價買菓、饅來進之。偶見珍味，或買或乞，懷之而進。雍正十一年，父病。旁求良醫以養病。內母亦得病，不數日病勢俱重。當銘不離于側。經七箇月未有些怠，竟母先亡。父悲哀加病，當銘萬慰千撫，乃得其稍豫。此時有一侄女曰嘉那者，落在人奴，年四十餘歲。父為之嘆。即贖之，以解其憂。未幾，父病又發而勢危。時嘉那亦得病。當銘兼養其病，晝夜不解衣帶。憐父亡，其後三日，嘉那亦死。俱厚葬之，皆豐祭之。至兄弟、親戚有貧窘者，屢助以資。如其婚祭類，加意為助。其有義兄二人，長兄曰亀仲座，早死。當銘収養其子三人，其長子年長，乃作屋與之，以立門户。次兄曰嘉那仲座，生男女四人，而亦早世。其長女及簪，當銘厚備匲資而嫁之，其餘撫育如子。又約村老導遵國法，從此鄉俗正而公事治矣。曾種蘓鐵，以防饑饉；植松于空地，以應公用。于是村民効之爭種。乃村人感其孝，表其功以告公朝。乃獎賜位併賞物。

天女現降與那原御井。大里郡與那原之西有一井泉湧出寒水，溶溶甘醴，清澄徹底，無有一點之濁矣。自古王后以至士民恒為崇信，而靈感如響，禱無不應，名之曰御井。夏五月朔旦，其邑幼童名稱如古，年甫十歲，相携外從妹二人：一曰武樽，年纔八歲；一曰真牛，年已六歲，共遊其井地之南。黑雲蔽天，天色朦朧。倏有二圓光自天降來，形似月團，色如火紅。彼二妹兒慌忙而逃去，惟如古站立而看之。忽變人姿二位，其一位穿紅色衣，一位着青色衣，容貌異常嬈嫣，焜煌似神仙。如古深奇怪之，進至井邊。天神從其井中緩緩移步，出來東地，飛升戊土樹上，再三振衣，仍變二圓光，遙騰碧空而逝去焉。如古急囬其家，告知祖父母。祖父母愕然大驚，亦以怪異之，竟以其事稟明憲司，轉達王廷。

與那霸、宮城二邑屬于南風原郡。大里郡與那霸、宮城一邑，原屬于南風原郡。至康熙甲寅年，本國諸郡正經界時，以其二邑屬于大里郡。至近年，江田、新川二邑始漸衰薄，離散各處。本郡屬邑只有八邑，而民已少。因此與那霸、宮城二邑仍舊屬于南風原郡。[1]

始許聞得大君加那志、佐敷按司加那志謁于三寺時，法司官坐于加籠隨行。每年正月初三日、七月十五日，聞得大君加那志、佐敷按司加那志謁于圓覺、天王、天界三寺。時素法司官扈從而徒步也。今番奉命，坐于安馱，以為隨行，自此而始。

加設聞得大君御殿座敷大親一員，以為宿衛。聞得大君御殿自古有大親三員，而無有宿衛。今番加設一員，共計四員。令其一員〈俸米五斛〉辦理公務，而其三員輪流更番，以為宿衛，每員賜俸米三斛。

加賜三平等阿母志良禮俸米二斛。首里三平等阿母志良禮，自古賜俸米二斛及田地。至于近年，以其田地屬于間切。由是加賜俸米二斛。〈共計四斛。〉

始賜首里根神俸米一斛五斗。自古賜田地于首里根神。至于近年，以其田地屬于間切。因此始賜俸米一斛五斗。〈米一斛、雜石五斗。〉

加賜俸米自平等所大筑役迄夫筑役。平等所大筑役，自古賜俸雜石七斗五升。脇筑役、大作事役、脇作事役、三方目役，各賜俸雜石五斗。夫筑役賜俸雜石二斗五升。除其俸外，亦賜田地。至于今年，還其田地于間切。由是，大筑役加賜俸米五斛；脇筑役加賜俸米四斛五斗；自大作事役以下迄夫筑役，加賜俸米四斛。

加增平等所夫筑役二人。

新構鐘閣于國母宮左之空地，以懸于鐘。

加賜口粮鳥島阿真美奴呂並阿計志奴呂。自古鳥島阿真美奴呂並阿計志奴呂給口粮麥二合五夕、殼粟二合五夕。今番朝議，加賜麥二合五夕、殼粟二合五夕，〈共計五合〉永著為例。

改定醫士留髮從俗。原是醫士者皆為剃髮，衣服亦異，既非俗貌。今番奉命，衣服、容貌悉從國俗。[1]

諭定禁中居宿員人得病即可以奏。王諭定曰：「有人得病出于不意者，是時早治則愈，若遲延不治則死，誠係于人之死生，不甚重耶。今在禁中而為居宿者，雖有得病，不敢奉聞。是即違吾垂仁之至意。汝等體吾至意，不論貴賤、上下，居宿員人有得急病者，可火速請奏，即給藥種並飲食，以使療治之。汝等謹聞之。」下庫理當官奉命，囑城中居宿員人。永著為例。

始置漢文組，立職于唐榮。自古唐榮未設此職。今令正議大夫鄭秉哲〈伊指川親雲上佐実〉、都通事蔡宏謨〈久高親雲上克定〉始授漢文組立役，撰修表、咨文並漢字諸公文等。〈未賜俸米，期滿二年交代。〉

連年彗星出見。壬戌二月上丁兩三夜間，五更時節，彗星見丑方位。〈俗叫箒除星〉癸亥十一月中旬，初更時節，彗星見酉方位，箒尾建東。甲子正月末旬，五更時節，彗星亦見卯方位，箒尾見酉戌方。至天已曙，不見其星矣。

始設柵闌于首里市六衕之口。前定市法，禁止人集至晚。然多方男女聚集，難以制之。是以命設柵欄門六口于市之左右前後，以杜小民生弊之端。

營建経塚于八重山島桃林寺圍中。八重山島桃林寺住僧徹道長老，為衆人除災祈福而建此塚，乃記曰奉書寫金剛般若經全部，一字一石。

目錄
尚敬王
三十一年，向弘烈、毛景文改修勢理客橋。浦添群驛之西、勢理客邑之東，有一大江，源出群南，曲折奔流，至于小灣，注入于海。其為勢也汪洋澎湃，不可徒涉。是以自徃古時創建石橋，使民得徃還之便。然本國徒有橋梁之設，而築修之正法未嘗知之。屢次頹敗，屢致修造，不堪其憂。乾隆辛酉冬十二月，雹雨大降，洪水橫流，汜濫已甚，石橋亦致敗壞。王深慮徒涉之苦，已當農暇之時，特命紫巾官向弘列〈真玉橋親方朝近〉、察侍紀官毛景文〈高良親雲上盛傳〉重修其橋。景文即隨蔡法司，始學決水築橋之法。乃徃其境細相其地，以移址基於西北，改修此橋，製傚中華，高大宏廠。而築石甚異堅牢壯觀，無有逆流之怒與洪水之壞焉。

褒獎赤田村具志堅孝順第友，特賜白木棉布二端、島中布三端；賜其妻白木棉布二端、島中布一端。首里赤田村具志堅筑登之親雲上，乃木匠師吳屋親雲上第二子。十九歲因父家貧，析分而居。父母安否無日不問。惟憂父母年老而貧困，常有所得之財，則進而助之。曾母病，即携妻子俱侍養病。既五年而病愈。其所用藥資及一家食費俱出具志堅之力。有兄名叫吳屋，甚患毒瘡，無力醫之。具志堅招醫治之。父曾歎曰：「今我以農為生，奈田地隣近首里者租重。雖日苦耕，無得其利。若得一僕以為幫手，勤農于知念間切百名村，則必當興家。只恨力不逮耳。」具志堅聽言，則不顧妻子，從父所欲，買僕一名，作屋于彼地獻之，自此父母稍裕。猶慮其食粗，每月助供錢米、茶葉、烟葉。後復不忍其衰老于田里，竟自買屋于赤田村，安置父母。及父獲疾，具志堅夫妻不離其側，親進湯藥。其於母病亦然。厚葬父母，亦具志堅之力也。其茲從父遺命，以弟島袋為其祀主，則以父所居之屋讓與島袋。而又助保其家，令重祀主。每逢佳節，必助賀費，亦如親在日。又有外祖父不幸，而其子早世，其孫亦幼，全賴女婿三人輪養。具志堅亦屢助其受用之費。如其祭先，必助其資。外祖父病，具志堅夫婦但養其病，既九個月未曾離側。死後祭葬之費，復以錢米助之。至外祖母病，併葬亦如此。具志堅憫其孫幼而無父母，常助家資，令學書筭，後為五主役，到閩染病，歸國遂死。無人奉祀外祖父，今具志堅祭之。

泊邑照屋屢救人命，荷蒙褒嘉，擢勢頭座敷。康熙丁酉之冬，伊江島船隻運送貢米，來到泊邑。陡遭暴風，波濤猛起，衝礁殆危。照屋忽然見之，急催雍伯雄〈具志堅子興勝〉，即登他船，救出檣桅，以為救生。嗣後各處船隻來到泊津，每遭暴風，或給繩索，或與椗橛，屢致救命。辛亥之夏，王子尚徹所坐駕船隻已過砂邊外，忽變逆風，難以敲到那霸。近海之人皆乗小舟，要以出海挽來。照屋隨泊筆者，亦乗舟出迎。而冥冥黑夜，不知其所在之處。忽看烽火起于崎原，照屋不顧夜更已深，撑致其所。即尚公令照屋引至那霸。乙卯年，今歸仁群船行到浦添郡外衝礁石破壞，人皆依檣，隨波飄流。此時照屋船自名護囬來，條然而看之，急下帆逆風以俟他來。奈風波大起，船將漂波。即揚帆敲撑，遙下長繩二條，揚聲大呼。其人五名依其繩而游來，其餘六人浮沉海面。照屋頻呼高聲。至于午天，風波漸大，不能撈救，囬去于家。亦俟乎風靜，催促邑人伊佐，携去食物，共坐小舟，徃至其處，將以助濟，而不能尋其人焉。至于晚天，空空而囬。由是深蒙褒美，擢為勢頭座敷。

泉崎宮里孝母，又恩助姊妹親戚。那霸泉崎村有一人名叫宮里，位拜掟親雲上，性孝。只恨家貧，不能厚養父母，遂習銕匠為本業，兼勤耕種。其妻協力苦勤，未免困窮。時早遭父喪，其夫婦以為終身之恨。後力致家饒，自居儉素，但於母之衣食，力所及無不盡情。終其天年，每年得工錢米，必先薦之考妣及同宗、外戚、神主，然後食之。有二姊一妹，長姊無子而寡，尤可憐者也。時有次姊之女賣身爲奴，宮里贖之，以使助長姊之力食，又出米價償其債。及其年老，則親養之至。次姊及妹俱寡而家貧，収養其姊妹之所生男女七人。妹借人錢被逼索，因賣幼女，母子臨別悲哭。宮里心誠不忍，亦出錢救之。又妻之再從侄有宮里者，幼時期父貧而賣之，亦買來養之，視如己子。遂為出錢財，定婚娶妻，分立門户。又丈父之男有賀數者，習燒瓷。時宮里保他借錢，以備行李。及歸，無力可償。宮里賠償賀數在外。時當其祖母大祭之期，宮里出祭費。又岳母老疾，其足拘攣。其子亦新鰥，無人扶母起居。宮里移來奉養數年，每冬供火煖之。一夜，失其炉火，燒屋。宮里只抱出岳母，燒毀財物，然無以悔恨。又養其女孫，助其子賀數，償債以悦岳母。

泉崎村金匠比嘉助贖弟五人，以悦父母。那霸泉崎村比嘉筑登之親雲上有弟五人。父母貧窘，既賣五弟，而常為之嗟歎。比嘉亦憂之，苦勤金匠，以養父母；蓄積其餘資，助加各第，私資而贖之。

泉崎村島袋孝而和睦。那霸泉崎村島袋甫七歲時，被父賣為人奴。年長，而勵精以力桶匠，兼彈棉花。家主賞賜每月三日之暇。蓄積其錢贖身，能勤孝行，和睦親族。

泉崎村崎山之姑守節。那霸泉崎村崎山筑登之親雲上姑蒲户嫁而無子，二十七歲為寡。乃求婚者衆，守節不嫁。今七十一歲。

高嶺間切屋古村寡婦宇志守節。高嶺間切屋古村宇志嫁為德山川之妻，生男不育。次生一女，未幾夫死，時二十四歲。嗣後求婚者衆，固守貞節而不嫁。養成其女，擇婿過門，賴其養老，恩如骨肉。今宇志年七十九歲。

高嶺間切屋古村松米次忠于家主，孝于父母。松米次乃高嶺間切民氏。九歲時，父多欠貢賦，既賣家産，猶未足補，而父子各賣身。及松年長，竭力事家主。朝則先衆而出耕，暮則後衆而囬家。且月夜用其餘力于稼穡，屢助母及妹，使之不賣身。遂贖父，而後贖身。孝養父母，使妹侍母。又買囬祖宗所傳家宅，以悦父母，而終其天年。

佐敷間切屋比久村屋比久妻固守貞節。佐敷間切屋比久村有一節婦，名叫宇志。嫁屋比久，生一男一女。其夫早死，其家亦貧，難以育子。其親族欲奪而嫁，不從。雖誇之以享富育子之利，其節不變。今年五十歲，貞居二十年。

佐敷間切新里村宮城夫婦各盡忠于家主。佐敷間切新里村有一夫婦之名叫户等，是係一寡婦之奴。夫名叫宮城，幼時被父賣為僕。年長，盡心事主，主人嘉之，求婚于户等，以為之妻。其夫婦日則各理主事，夜則共耕私田。未十年間，所得者足以贖身。家主亦嘉其忠，欲免身價。只廹于貧，而収其半矣。妻亦善事家主，竟夫婦受其養老之托，乃併父母為三親而養之。

佐敷間切今有尚德王裔孫，有佐敷村世祭其神主于萬壽寺。佐敷今有平田文子者，其始祖乃尚德王第二子也。初，尚德王暴虐無道。及薨，其大子為國人所殺，而國亡。第二子時年三歲，乳母抱逃免死，暗長于佐敷村。固乳母貧，不能讀書，肯力農事，深知稼穡。時佐敷間切多欠賦，無計可補。彼始祖督令百姓盡力以耕，比及三年，盡補其欠。乃賞授屋比久地頭職，稱之曰屋比久大屋子。又尚德王神主在于萬壽寺，始祖大屋子每収新米，造神酒，並陳芭蕉等菓，以薦其神。今其子孫繼守其祭。

久高島世生異人。自徃古時，知念間切久高島有異種之民，賦性誠樸，聰敏過人，善為產業，家道頗富。而今其族有七八名，皆自膝至踝甚瘦無踵跗。短指長，其狀如手掌按地也。

玉城間地奧武村大城養母孝行。奧武村有大城筑登之者，生八月而孤。年十四，而被母賣，夜月耕田，以助母之食；蓄積其餘。至二十五歲贖身養母。雖有二兄，不算養費，以終其天年。且和親戚、睦里人。

西原間切我謝村平良再被養母賣，再自贖身，勤儉養養母。我謝村有平良掟親雲上者，生甫二歲而母死。父即與之于桃原村寡婦以為其子。至年十五時，養母賣之。年十七歲，又加價賣與他處，月夜私耕。而至年三十乃贖，又見母有債被人逼索，便賣身以償之。至年四十一，再贖。但家貧，以破缶為鍋，以螺殼為椀。天冷，則衣編稿，夜寒則被稿席。日以耕田，夜以作籠，乃致家裕，而養母，生育六男三女。至六十一歲，因供役于國頭按司，拜黃冠位。

西原間切棚原村城間三次被父賣，三次自贖養親。棚原村有城間掟親雲上者，年十三時，父賣之償債。及成人，主人見其竭力，賞米二俵，則以運營。至年十八贖身。父又賣以償債。後主亦獎其力耕，而賜錢百貫文，則營之生利，夜耕私田。至二十三歲贖身。其債尚未清楚，因又被賣。晝則耕主田，夜則治私農。至年二十七贖囬。從此千營萬運，乃致富以養親。又有妹四人俱被父賣，落在人下，皆贖之，以致親悦。至年三十九，供役于聞得大君御殿，拜黃冠位。

兩日出昇。玉城群志堅原邑民仁及當山等，夏四月二十二日，拉牛至知武原，以致喂養。忽有日出于卯辰方位，色最青綠，無有光輝。當山等大驚且怪，站步而見之。亦有日出于寅卯方位，煌煌燿燿，大有光輝。卯辰出日，已升數竿。翳翳黑雲自南而來，蔽揜其日，既致消滅。當山慌忙囬家，告說兩日出升。此時牛大城自泉川原歸來，說其事與當山，言不相異焉。由是檢官恭具疏文，稟明朝廷。

仲城間切和宇慶村寡婦武户貞節勤儉。和宇慶村有户登新垣妻曰武户者，二十五歲而寡。其雖有一男一女，俱係嬰児。人人求婚，父母亦欲嫁。武户守節不從，旦勤儉治家。

仲城間切泊村比嘉妻孝順貞節，勤儉保家。仲城間切泊村比嘉之妻生一男一女，其夫早死。更多受舅姑所傳之債，上有老姑而多病，下無一人幫助。獨或織布収工錢，或拾農夫所棄小蕃薯，以供衣食。有時得些餘，即為蓄積。竟償債養姑守節。而又與宗族、親戚相睦。

仲城間切屋宜村寡婦蒲户貞節而孝。屋宜村松照屋之妻名曰蒲户，生一男一女，而其夫先亡。時二十五歲，其色未衰。人爭求婚，父母亦欲奪而嫁，固執不從。今貞節持身，勤儉保家，奉養舅姑。及死厚葬，至今豐祭。而孝心猶厚矣。且和睦鄰里。

仲城間切喜舍場村寡婦思户竭力再興家道。喜舍場村有一寡婦名曰思户。二十六歲時，其夫安里掟親雲上病久而亡。未幾，舅染病，竭力養病，亦久而亡。連遭此禍，耗費家財。既典私田，又借米一十二石，勢似無可奈何。俱思户日夜織布，兼為耕種，勤勞多年，未嘗些怠，以償債贖田，再興家道。長成男子，令之學筭學字，供役于東宮也。

仲城間切伊舍堂村島袋二被父賣，自贖養親。伊舍堂村島袋，十七歲時，始被父賣。家主賞其竭力，給暇每日半朝。私畜牛馬，竟致蕃息，以贖囬家養親。二十四歲時，不意連年歲凶，多欠貢賦，又被賣，愈竭力家主。主亦給暇如前主。便務耕種，不五年，復贖。其妻係後主之奴，亦以贖之。夫妻俱有孝行，而和宗族、睦鄉里矣。

平安座八大良力大異常。與那城間切平安座村有兄弟三名，其力過人，能抯八端帆。其兄一名，容貌絕倫，膂力尤異常，人皆叫之曰八端大良。自本村到那霸路遠八里，其挑米一石來到那霸，交納公庫。即日囬來，不敢遲滯焉。又能負大獨木船，從岸下水，從水上岸，如舉一羽，略無氣喘。家業頗富，子孫蕃衍。身體壯徤至老耄，乾隆丁巳死。至于是年，檢官及總地頭具文稟明其事。由是紀之於此。

與那城間切上原村漢佐伊大翁被亀救命。與那城間切上原村有漢佐伊大翁者，年六十餘。時找獨木船，從具志川回家。及至平安座島洋面船覆，離岸一里半遠。忽有一龜來背負大翁，救到西原沙涯。

羽地間切田井等村川上屢發穀錢，以濟民急。川上親雲上，年二十為掟。後経諸吏職，終于地頭代。為人勤儉，竟致家富。見其同鄉貧民乏食，便貸米以濟其急者，不止再三。後憫其無力可償，既免其米九石餘。至于乾隆三年，其鄉民多欠賦米、丁錢，而且乏食。川上又發米二十石餘、錢八百貫餘文，借與鄉民。後漸収其償，免其利息。乾隆五年，痘行，又發米分與貧民各三升。

國頭間切奧間村寡婦那部固守貞節而孝。國頭間切奧間村大城筑登之女名曰那部，年二十七歲而寡無子。人知其為良女，而求婚者不止數人。那部不肯再嫁，遂養侄女為女，以示固守節義。又其兄宮城貧而不能養母。那部極力營財，常供其衣食，以盡孝心。今年五十五歲，孝心彌篤。

慶良間島孝女宇户家貧，力養盲父。慶良間嶋有一女名叫宇户，天性甚孝。有二男，俱多病，極貧不能養父。唯宇户盡力養之，或採樹菓，或採百合，或拾海螺，或拾田螺，奉補其食。如遠採木實而囬遲，則恐父餓，必在行中去殼取實而進之。況父衰老，甚怕天寒，目盲不能自動。因此出則托隣人以扶之，冬則採薪柴而煖之，俾不饑寒。父死後嫁，而生一女，以妻古波藏。其夫婦亦孝而家富。宇户受其孝養，安樂而卒。

始置納殿醫師六員。自徃昔時，納殿蓄収諸藥，置檢者二員、筆者三員。今年增置醫師六員，分藥善惡。城內城外人染急病，以其藥欲療治焉。

始塗砂灰于城牆，以防盜賊。

始定螺赤頭陞爵留職。自古以來，螺赤頭職擢筑登之位，則辭職退去。今年始定擢筑登之位勤螺赤頭長職；及擢黃冠，則退去其職。

三十二年，麻姑山島尻村人福禮前里有孝行，褒賜位併布綿。福禮前里乃麻姑山島尻村人，賦性篤實，自幼有孝友之志。言動悅親，有出入必告所徃，每奉養必所欲。或得珍味，懷之而進。乃父偏愛幼子，欲以家産與之，竟有其遺命而死。前里毫無怨恨，使將家産讓與弱弟，別作一屋自居。但恐弱弟無人教養，勸母與他同居。然徃來不絕，定省加意。弟長娶妻，母年方老。乃迎入己家，進行孝養。其妻化之，而亦孝。及母年衰老，夫婦輪番在側，有動則扶。或出外，則不分遠近，夫婦俱隨扶之。父母喪，盡哀而厚葬。每祭父母，盡誠而豐饈。且厚姊妹而濟其貧，交里人而致其睦。島尻村雖謂陋俗無禮之鄉，亦觀其孝友，而感化者甚衆。鄉人皆慕，號孝人。前里于是孝名大著，地方官以聞。則褒賜筑登之位及白棉布二端、花夏布二端、絲綿一把。

讀谷山間切座喜味村照屋之妻比餘早寡家貧，守節不嫁，勤儉養子以興家。座喜味村照屋之妻名曰比餘，二十七歲而寡。其有二男一女，俱係嬰兒。更兼家貧，無一人助。日農夜織，稍不免饑寒之苦。時有嘉手納者，是讀谷山第一富人，欲娶比餘，以其親戚為媒，具告以養其男女、使得其所之意。親戚皆喜，而更加百計誘之。比餘堅辭曰：「女豈有再嫁之理？吾寧死不從，況有男女，養長數年，復有所賴，何欲䧟吾于不義耶？」果不十年，男女漸長，協力興家。後長男為人義子，女備奩以嫁于人。次男性孝而富，又任上地地頭職，屢濟餓莩，拜座敷位，享其孝養，而終天年。

聞得大君國母宮回祿。國母宮七月十九夜失火。早有內侍女官曰仲程大阿母志良禮者，為人厚重。是時不慌不忙，開閨門之鎖，說知火災于大親。次開庭門，請出國母，奉坐籠輿，諸嬪護隨，官吏護保。大阿母志良禮秉燭入宮內指示寶物所在于衆役，急出隨籠輿，奉入王城。王聞號鐘之聲，急出城，中途迎接護衛。王妃亦出閨門，迎接奉入王宮。因大阿母志良禮良策，老幼、寶物不燬。乃褒賜濮院細五端、絲綿五把、京錢二千貫文。又有御庖丁鄒璋〈照屋筑登之親雲上章孝〉者，先進國母宮，護駕出門。既而飛奔進城，奏聞國母無恙、出門赴城，以安王上之心。亦賜褒書。次日，首里、那霸、泊、久米村士民爭先親負燼灰，不日掃畢。時中城間切總地頭撥一百餘民助掃。

褒嘉吳屋村村長六人勸民務農，備物應用，不俾村疲，賜位。西原間切是時民疲，獨有吳屋村不然者，以村中六人之力也。六人乃吳屋掟親雲上、知念筑登之親雲上、與儀筑登之、松城間、三良吳屋、武太與儀也。相共率民，謹遵國法，以革俗弊，勵激民心，以力農務。只二年間，蓄米五石八斗。又乾隆八年查正舉國田地時，應用之物悉皆預備。而供役之民通力相助，是以查正早竣，而村不疲焉。即獎賜位，各加一等。[1]

粟國島八重村、與濱村交界名叫鍋凹，有路一條，夜行此路者，數見精怪，現形如猪。

粟國島濱村前涯有鐵板石具下發擊，恰如將石打地，則或大雨，或作颶，或海浪大怒。

粟國山光輝于各處。素有八重川嶽及處處荒野，一有紅光，恰如大燭。則人畜倏染瘟疫，〈俗叫災煩〉不閱三四日而死。今番彼廵檢官具呈報稱，故記于此。

始遣醫師各一員于宮古、八重山，以為療治。宮古、八重山在番酋長呈請本島不在醫師，雖有得病者，曾無有療治，已死者甚多。且有飄風難人得病時，亦無有療治，而多有不便。舉島人民甚以為憂。請遣醫師一員，以令有療治，感激不盡等情，稟法司官轉達王上。幸蒙俞允，三年交代，永著為例。

褒賜米五斛于扶產婆。人之婦人當產子時，或逆產，害命甚多。當其時也，早求扶產婆接生，則救命。今浦添間切城間村比嘉之妻傳授扶產婆之法，每值婦人難產，能治之，屢有騐。是以本縣酋長具呈稟明總地頭官，轉聞朝廷。乃褒賜米五斛。

贈賜座敷位于堂大屋子，亦褒賜花中布于嫡孫新里。久米島仲里間切阿嘉、比屋掟、宇江城三邑之民，不論老少，盡力田畝，各致家富。專此依堂大屋子勸農業之力也。是年，毛鴻業〈安里親方安明〉航到彼島量丈田地時，乃召耆老細聞其事，稟明朝廷，轉達王上。乃贈賜座敷位于堂大屋子，亦褒賜花中布二端于嫡孫新里。[1]

改構圓覺寺鐘樓、亭寮、照堂寮。圓覺寺鐘樓，自古構放生池左邊，地勢甚低，鐘聲隱隱，不聞于遠。故移構亭寮、照堂寮於寺南曠地，其鐘樓亦移造亭寮、照堂寮之原所構之地也。

一星入月而出。三月十二日夜二更，一星自卯辰方位趕來，直入月中。未歴一時刻，亦出戌亥方位，向北而去。

兩日出見。秋九月十五日，出見兩日。一出卯方，常道順行；一懸寅卯方，至己時既致消滅。

崎濱邑大掟石川前妻思户再入夫家，孝養舅姑。本部群滿名邑有仲宗根者，生得一女名曰思户。崎濱邑大掟石川媒其思户，娶為夫婦，生一男児。思户善事舅姑，如事父母。舅姑亦愛之，恰如生嬰。且能事夫婿，和順以待，禮讓以從，深結金石。一日，石川遷一小怒，嚴責思户。思户悦氣愉色以諫其怒。石川大怒且駡，逐出思户。思户歸家寡居，自矢無再嫁之志。而富家子弟多請媒之，父母恤其少寡，將改以嫁之。思户堅執不從焉。石川再娶渡久地邑徤堅次女，未閱數年，倏罹一病，則請醫服藥，不見効騐。雍正己酉，先父母而死焉。徤堅次女不顧舅姑，回去父家。此時石川父母老衰，貧乏甚極。父年七十五歲，母年七十三歲，只有一男孫年甫十三歲。親戚見欺，無倚所告，債錢最多，盡賣家財以資飲食。歴年已久，難以度日。他老舅姑仝徃滿名邑，懇請其罪，亦求來養老身。思户不敢聽從，老舅姑再三強乞哀告。於是乎思户再至亡夫家，或耕田畝，或栽蔬菜，紡績織絍，日為恒產。自晨至夜，不敢怠惰焉。善養男児，善事舅姑，亦致安心，以終天年矣。姑年八十五歲，舅年八十八歲。自此後，每逢佳節祭祀，追遠盡誠。思户孝思之心未曾少息焉。

三十三年，八重山島有一男二女之孝人。此男名新里，一女名那宇佐，一女名牛，是皆赤頭新里之子也。其父新里生下四男五女，其一男二女仁厚至孝。其男新里朝夕飲食請父母命而供焉。又或有戲席，或有大觀，父母已老，不能行見。即招來己家，請父母見之。又母及衰老，染患痰症。新里不堪患懼，晝夜侍坐。或痰難出，親點口舌吸出其痰。又母常懼雷，新里或徃田畝，或行他方，陡有雷鳴，火速囬來，侍坐母側，使之不驚。又二女時輪流請父母來于己家，喜慰心思，奉供珍物而養老。父年八十，母年八十六，染病而死。出葬之時，品物莫不調備。其後祭祀，誠謹如在見其所行。自父母在至已死後，終始如一。兄弟和樂，且與親族、村人相交和睦。是素非能為教家，何如此哉？

祝部宮童始許揷銀簪，又服足袋。宮童為神樂時，奉備供物于神前。又為神舞時，唱祝文，亦打手為節，其勤如此。然則宮童所服不美，至不敬神。由此雖新參士族而為此役，許揷銀簪。為勤之時，亦服足袋。

始立權祝部二人，恩賜俸米。祝部役不深知法術，不能勝其役。是以要學法術，而無其資財。恐廢其法術而缺其役。這般始立權祝部二人，恩賜俸米壹石，〈米五斗、雜穀五斗。〉預備其役。

减去宮童七人。七社設置宮童十四人。今想勤少人多，似有虛備。是以减去七人。

褒屋宜孝行，賜爵位併物件。屋宜者，乃真和志郡安謝邑人也。父母貧乏，度日難堪，乃不得已，賣屋宜于他家。其屋宜為人性質仁惇，事親至孝，亦事主盡誠。或有夜暇，耕自己田，以補父母之日用。主人即見其行，心甚為憐。屢次許暇，使其耕耘。屋宜感激洪慈，愈盡心力，晝夜不懈。既而歴數年，伏乞償其身。即囬父母家，以致奉養。遂償還欠債，又償姉弟，使父母安心。又與親族、村人相交和睦。又將稼穡事叮嚀教之，以為一村之便。由此褒賜黃冠位，併白木棉布二端、綿子一把、島中布二端。

遷造貝摺奉行所于池上御藏地。此奉行所原是在相國寺，今遷造此地。

三十四年，獎當間邑宮城筑登之，特賜黃冠位併物件。小祿群當間邑有宮城筑登之者，生質朴實，見義果敢。其父母衰老，傳家産于長男上原。不幸上原染病，日久而死。其療費甚多成債，無計可施。宮城謀于次兄曰：「謀事若不早决，必敗家。家有田地者，父之勞力而所得。有一妹者，母之乞他人女以為女而所育，其于義可賣乎？若田若妹，賣之償債，則痛父母之心，其可忍乎？願賣弟身償債，以全家安親。」乃于是請父母命，賣身為人知奴。日事家主，夜力私業，而勵勤不怠，竟自得以贖身。父母悦喜不勝。又能孝養父母，必以安其心為孝，使其安樂而終天年。又至次兄之老，身體衰弱，而多致欠債。及其染病，宮城多資療費，盡心調養，不愈而死。亦代兄償債，即迎移嫂侄于家中養之。又至岳母不幸早遭其夫及男子病故，只有一女尚幼。更家資空乏，無人可賴。亦皆移來，同居養育。又與親戚、村人相和睦，更老稼穡，以其道勸村人。兼之多植松樹、蘓鉄于閑地，〈即山野類〉以為闔邑之補助。王上嘉其行與事，恩賜黃冠位併白棉布三端、紋中布三端。

獎牧志村高良筑登之親雲上，特賜座敷位併「孝德忠勳」四字〈此類大字，俗叫掛床〉及物件。真和志郡牧志村高良筑登之親雲上，賦性純厚，行事勤慎。常盡心力，能養父母。遂以孝聞于外。至他鄉人民，亦觀感而興起者衆。且舉凡村事，不論大小，遠慮近察。如村之有便利者，教之勸之。有以勵勉，使村得利此。其孝則致教化，其教則補利民。之政良可嘉獎。是以特賜直陞座敷位，加之「孝德忠勳」四字掛床一張、絲綿二把、先島拾三斘、紋布二端。

獎名護村次良大城年至一百歲，是為太平人瑞，特賜直陞黃冠位併物件。名護群名護村次良大城養身謹慎，而年及百歲，以呈大平人瑞。因此特賜直陞黃冠位，併絲綿一把、棉布二端。

三十五年，改定起更鼓〈俗叫鼓賁〉、開曉鐘〈俗叫開鐘〉各鳴十二聲。徃昔以來，起更鼓、開曉鐘各鳴百八聲，其數甚多，致誤時刻。今番鳴鐘鼓各十二聲。

改定八十歲以上員役只勤朔望朝見。徃古以來，自紫冠至座敷，不論歲之多少，而勤御番公事。自今而後，八十歲以上只勤朔望見朝耳。

三十六年，始建御番所于玉陵左右，並設置御番役二員。昔無有設御番所御番役。今番創建御番所于玉陵門外左右，就向氏座敷、當座之中，設置御番役二員，使之看守。賜年俸各五石，而週年交代。

宮古島船飄至中華，既揚國名囬國，王上獎賜英俊氏、白川氏等以爵位。宮古島英俊氏〈伊良部首里大屋子〉、白川氏〈洌鎌目指〉等二人來納年貢。既而囬時遭颶，飄流日久。船上水少而危。遂到一高山下。水梢人等登岸取水。只見異貌山人一夥，各持刄鎗殺來，其勢凶惡。水梢驚走囬船，無計可得水。正愁之間，忽有馬艦船一隻駛來冲礁，十分危難。大屋子等皆錯以為本島之船，而欲救。早撥杉板，敢徃見之，乃中國之船也，怕險空囬。彼難船一人坐其杉板，飛來告急。奈其言語不通，只見淚面，以通其情。雖愁水少，不忍坐視多人溺死，乃令冒險敢徃救之。不移時，其船破壞而沉。大屋子船泊在山下十餘日，見有順風，揚帆放洋。次日飄到台灣府轄下金包里冲破。幸蒙官救，送到台灣府，轉送到閩安揷館驛。英俊氏等二人蒙皇上特恩，每人各給扣藍布四疋、棉花四觔、好茶乙觔、麥粉乙觔。又蒙賞給通船人等酒二甕、豚二口、羊二口、扣藍布四端、棉花四觔、武異茶乙觔、麥粉乙觔。而後因有公事趣，各衛門各衛員名，誰不稱贊球國救命仁厚之俗。因此各官體恤本國飄風人等，異于前年而厚。是以王上聞之，獎賜爵位。〈大屋子拜勢頭位，目差拜筑登之位。〉

三十七年，始加年俸于御用物坐員役。御用物座者，今以錢御藏大屋子二員、手代一人，加附本座屬役及公務多于前年。是以其奉行。准諸奉行加賜俸米一石，共計六石。新附手代，准本座手代加賜年俸一石，共計三石。

獎伊野波邑宇佐玉城至年一百歲，是為大平人瑞，特賜黃冠位併物件。本部郡伊野波邑宇佐玉城養身謹慎，而年及百歲，以呈大平人瑞。因此特賜直陞黃冠位，併絲綿一把、棉布二端。

三十八年，始許乗加籠用足袋于老人、病人。自昔，加籠足袋乃係爵位物件，而不許混用耳。恩許自今以後，不論都鄙，老人、病人雖首里中，乗山加籠，垂簾徃還。且水色、玉色形付足袋，不論公私，亦得用之也。

三十九年，始增城勘定坐員役。勘定座大屋子原是六員，而其中三員專勤日帳方，以其大屋子三員、筆者九員、假筆者十八員掌管勘定方事務。然則假筆者至四五年間得陞筆者，恐有仕路遲延。由是今增大屋子三員附勘定方，始减假筆者三員。[1]

獎志喜屋村真刈前城，特賜筑登之座敷。知念郡志喜屋村真刈前城生質篤實，能養老母。偶逢不虞之費，家及困窮。遂不得已而為聞得大君御殿僕。不論晝夜，盡心竭力，以務奉公。幸蒙恩免奴。時母年及八十餘，家資缺乏，不能任志奉養。于是營心家計，竭力耕作，以聚財用，而得志養母。且一家和樂，使母心得安也。且精知耕作，而以糞用併種諸菜〈即浮木作類〉之法教于村民隣邑。且徧見閑地〈即山野類〉，躬種䒷竹，已及叢森，以供公私應用。本村有井，四圍荒穢，其水已濁而不加修，只用其水。自出財資以修葺焉。今視其所為，為人民之補助。特賜直陞筑登之座敷。

西原郡種稻成長，其中生枝出穗。西原郡種稻成長，其中自側生枝出穗結實也。

目錄
尚穆王
即位元年，〈大清乾隆十七年壬申〉始加賜申口方筆者年俸。申口方筆者原是申口方筆者二員、假筆者二員。而筆者賜年俸四石，以其四員撿合諸座費用，應不可不用其功勳。于今亦當預備冊封之費，而修作房屋器具亦有甚多。其筆者功勳與諸座筆者大異。況復其假筆者只無俸米，永勤其職，則其功勳與諸座假筆者愈異。是以今番筆者始加年俸一石，共計五石；假筆者二員改稱相付役，始賜年俸各四石。

二年，賜真和志並東風平郡百歲老人爵位、物件。真和志間切與儀村有高安筑登之親雲上者，東風平間切友寄村有武太島袋者，各養身謹慎，而年及百歲，以呈太平人瑞。因此獎賜高安直陞座敷位，島袋直陞黃冠位，併絲綿各一把、棉布各二端。

賜讀谷山郡百歲老人爵位、物件。讀谷山郡楚邊村真刈島袋養身謹慎，而年及一百歲，以呈太平人瑞。由是獎賜直陞黃冠位，併絲綿一把、棉布二端。

賜中城郡百歲老人爵位、物件。中城郡熱田村山户玉城養身謹慎，而年及百一歲，以呈太平人瑞。由是獎賜直陞黃冠位，併絲綿一把、棉布二端。

創建寢庙。自古未有寢庙。至于是年，命紫冠翁鴻業〈佐久真親雲上盛胤〉創建寢庙于國殿之後。

創建世添御殿。徃昔未有世添御殿。今番命紫冠翁鴻業〈佐久真親雲上盛胤〉創建世添御殿于國殿之後。〈翌年因翁鴻業出使，向嘉猷·安室親方朝意代他而勤焉。〉

三年，改修奉神門。是年，以奉神門年久大壞，題請改旧制而傚筆式一棟，而焉三門其左右較中，稍低以修之。上允其請，如華式新修焉。

賜八重山百歲老女爵位、物件。八重山島宮良村赤頭仲宗根仁屋之母名曰南風，平素謹身養生，年至一百歲，是為太平人瑞。故賜其稱呼與黃冠之妻同，併賜絲綿二把。後至一百三歲而身故。

皮弁冠增縫玉數。皮弁冠〈即玉御冠也。〉原制九縫，而其中央七縫，用五色寶珠、金銀之玉為餙；左右二縫無玉餙。至乾隆十九年，始定加三縫，共十二縫。其中八縫用珠玉二十四顆；左右二縫每縫用二十顆，二縫每縫用十七顆；共計珠玉二百六十六顆。〈其皮弁於乾隆二十年造成。至二十一年冊封竣，方用焉。〉[1]

濬那霸港。是港久自壅塞，茲因封舟將臨于甲戌年二月初三日，命向聰〈美里按司朝昌〉、毛景文〈高良親方盛傳〉為督濬官，自乙亥三月二十四日興工，丙子六月內告竣。從此塞通港深。

夏四月二十八日，雷損馬承基·國頭按司正方房屋柱壁。此日辰牌時分，忽有聽得一聲雷响。不料國頭後殿簷外，赤黃光輝自其茶房入其次座，轉過庫理而熄。此時所坐家女驚且悚，而家人皆無恙。自此尋其踪跡，落于後庭大屋簷外九尺許，有潦浮赤色。又見其傍邊煙立膩流，恰如硫磺之臭，侵入鼻中。不意自殿中徃來輪環，遂破柱壁而回去。

附貢使兼請冊封。貢使毛元翼〈池城親雲上安命〉、蔡宏謨〈宮城親雲上〉到閩，遞請封咨文於布司，轉詳督撫兩院具題。隨蒙皇上欽點冊封正使全魁、副使周煌，禮部移知兩院，於是海防廳知會。貢使抵京，具呈冊使徃封，乞俟近年冬國王照例遣接封大夫帶諳練海道者來閩，准于來夏航海，是為無虞等由，請禮部具奏。奉禮部批，琉球請封，蒙皇上俞允。業經本部請旨，移咨福建督撫兩院，令其預備船隻及老海之舵工、水梢，即于今年夏同貢使聯帆渡海。今未便復奏，俟回閩省，請兩院具題可也。貢使及至回閩，隨聞本國札欵天使諸務悉皆備妥，且遴遣舵工、水梢來接封舟。故不具呈懇，于丙子年六月初十日，與封舟一齊五虎門開洋，七月初一日歸國復。

四年，始營八重山崎山村。八重山古見、西表兩邑之間有崎山地方，泉甘土肥，宜住居人民耕種。而港津廣深，宜泊船隻。且附近之港亦如此。然而因道路險阻，每過有飄到舩隻，來于小舟，以致徃還，恐有遲誤公務。今番始營村于此地，名曰崎山村。因此分慶田城、波照間兩邑人民而移居，併設與人一員、目差一員而總理焉。

紅秉毅始學時憲書撰日之式。本國通書撰日與天朝憲書撰日有不相同者。紅秉毅〈伊差川通事親雲上〉為副通事到閩，始學撰日新法，得其傳授而歸。自此，將其新法印造撰日通書，而不用古法。[1]

五年，始造黃緞龍凉傘。原是奉迎勅書，只用黃緞無龍凉傘，似輕勅書。因此新造黃緞繡龍凉傘，只限奉迎勅書時用之，其外不敢用此。永著成例。[1]

獎八重山寡婦孝行。八重山島有寡婦名曰宇那札。既生三子，而其夫小濱早死，堅守節義，能孝舅姑。其舅年老而精力甚衰，不能自行屎尿。寡婦護扶而行，無少怠慢。如衣食之供，或夾綿，或單布，或粥，或飯，或神酒之類，先請其所欲而進之。舅彌衰，而婦彌孝，曾無違逆之心。每朝婦梳舅髮，使其一身不染垢穢。冬則進火，供煖老舅所居之處，極致清潔。寡婦孝行如此，是以長子伊那真、其妻鍋等皆觀感而向孝。但寡婦喪夫之時，子皆幼稺，無一人助治家道者，只以寡母一人之力，兼孝而養子，以致成人。當日寡母無告受苦，真不可言。今見子皆能聽母教，肯力耕耘，漸次致豐，得儲粟米，能傚母行，皆有以孝。屢次捕魚，供祖孝養。祖父至年九十，忽然得病。母子驚慌，延醫調治，不愈而亡。厚葬後日，以豐致祭不懈。今只可美寡母在堂，亦享孝養，恰如其舅。而見子之兄弟既翕和樂，以安寡母之心。又與宗族、親戚相睦，至村人無與此不相和者。是以時，賜寡母宇那札，以筑登之位妻之呼而稱呼之；賜長子小濱以筑登之位；又宇那札、小濱、其妻鍋三人，各賜絲綿二把。

天使臨國，冊封王爵。冊使翰林院侍講全魁、編修周煌充正副使，坐駕寶舟，六月初十日，與接貢船一齊五虎門開洋。十五日，収泊姑米山仲里間切真謝港。十八日，王遣御書院向廷器〈浦添里之子親雲上朝孝〉、長史魏獻芝〈牧志親雲上〉賫帖禮物，詣姑米山。請冊使安〈事竣，以七月初四日囬朝。〉。二十八日，又差平等側毛彩清〈座喜味親雲上盛長〉、中議大夫毛如苞〈和宇慶里之子親雲上〉賫具禮物，赴姑米山，復請冊使安〈事竣，以七月初九日回朝。〉。於二十四日晚間，颶風大作，封舟難以維住。於夜之寅時，繩索扯斷，擱壞于真謝黑礁。兩冊使即捧詔勅、幣帛登岸。自文武員弁以及兵丁、梢役，亦皆上岸無恙。七月初一日，王以封舟之壞，一面命法司、紫金大夫等官徃姑米山，督率諸事，併具禮物，請冊使安〈法司馬宣哲·宮平親方良廷、紫金大夫阮為標·與古田親方承命為使，於是七月初三日霸港開船。因無順風，暫泊座間味間切與邊名浦候風。初五日本處開船，遇對頭逆風，駛入座間味喜瀨浦暫且維舟。初七日夜之寅時，封舟駛過此處。法司等官即另駕小舟攏近封舟，遞國王名帖、禮物及本欵手本，以達國王差來督率之意。次日早間，本處開船。夜之亥時収入那霸港內。〉；一面另備船隻，遣向成訓〈仲田里之子親雲上朝知〉率領梢役，自那霸開駕，泊馬齒山座間味間切喜瀨浦。初四日詣姑米山。初七日，請天使登舟，隨即開駕。初八日至那霸港內。王遣尚承基〈具志川王子朝利〉於港口迎接封舟。〈查舊例，無遣王子以迎。茲因貢使報云：奉禮部諭，此次未遣按封大夫，俟封舟入乎國境，則當遣大臣迎之，方為合禮。故遣王子而迎焉。此外委員請安皆如舊例。〉王亦親詣唐船堀前迎恩亭，恭迎使節，虔請聖安。〈迎恩亭者，本在過堂崎也。因其狹小，故於唐船堀前權造焉。冊使曾在閩，諭貢使曰：「冊使封國之日，國王親迎使節，躬請聖安，為合禮也。前封差法司官迎詔勅，不合禮也。此次自出京之後，所經之地，大小官員皆有親迎之禮。至福州，亦有都撫兩院以至於庶官皆詣洪山橋，恭請聖安之禮。且於冊封朝鮮、安南之時，二國世子亦行親迎之禮。惟琉球無行，甚屬不恭。爾等達之國王，舉行此禮。」使以此奏王。王行親迎之禮。〉既而王待天使七宴禮竣，冊使于九月二十六日捧節登舟。王臨那霸，恭送節印。十一月初七日，封舟解纜，而風不順，仍回霸港。厥後因西風勁冽，莫能開洋。至二十日，仍請冊使下船入館。至於遊擊船，本偕封舟船一齊開洋，至六月十四日亦幾近姑米山。然以風波之險，不能前行，掉頭飄流。至二十七日飄入溫州港，而本船壞矣。因以置訪是處，則復囬福州。另駕一船，于九月初四日福省開駕，十二月十一日始到霸港。十五日，遊擊登王城，請王安，併賀膺爵。王請入南風殿行禮相見，既而令攝政尚宣謨〈今歸仁王子朝義〉陪坐宴待焉。翌年正月十六日，王請遊擊於南風殿御番所相見，禮畢，亦命攝政尚宣謨〈今歸仁王子〉陪宴。又令樂工為之歌舞以待之。於二十八日，封舟與遊擊船依舊登舟，王亦臨那霸，恭送節印。三十日，封舟開駕。又無順風，是晚収入馬齒山安護浦拋椗灣泊。二月初四日早間，本處開洋，十二日到閩。〈冊使繫舟於安護浦之音信，二月初一日報到王府。理應具禮物以請安。隨於初四日，王遣御書院當毛文龍·伊野波親雲上盛周、署長史蔡功熙·具志親雲上等齎禮物以行。而封舟於是日早間開洋，不相及矣。差官等於十一日回朝。〉[2]

天朝改賜御印。御印前以清字、篆字互用。今單鑄篆字賜之，其舊印仍交冊使捧囬。〈先于乾隆十九年，布司咨稱：從前所賜王印，以滿、漢字交鑄。此次奉旨，單鑄漢字，俟冊使到國日賜之。其舊印可令畫其圖十張送之本司。王依其言，於甲戌年送之。〉[1]

王受封，謁崇元寺。王受封，以丙子年八月二十八日照例詣崇元寺，行謁庙之禮。

謁圓覺等寺。十二月十九日謁圓覺、天王、天界三寺，燒香行禮。

冊封正使全魁樹碑於至聖庙。

又樹碑於天后宮。

又於瑞泉之上樹碑，題曰「雲根石髓」。

冊使建天后宮於姑米島。封舟在姑米山破壞之時，通船幸賴菩薩靈佑，得以活命。可知菩薩之靈，徃徃於危險之際，救難濟生者無窮，故中國各處皆崇祀焉。今夫真謝港群船出入之洋，吾欲於彼處建立天后宮，以酧救生之德。望國王亦捨銀，共建神宮等因，二冊使既達之於王。而又以工費銀一百二十兩及匾字對聯二付送之，其副使內司九人亦送助銀三十七兩二錢。王於乙卯年命建天后宮於姑米山，而其神像購之於閩。是年十二月初一日，安奉其宮。

六年，王受封，謁文庙。王已受封，擇吉於丁丑年四月初四日謁至聖庙行禮。

始設漢文總師。原是役職，總理司〈惣役〉、長史遴擇大夫等官能文者二員，請憲令、編修表奏公文之類，兩年交代，不賜俸米，亦不舉其功。因無學其文者，遂文力漸衰。若恐粗表奏，而致進貢之患。始請置教文總師一員，給俸〈米五石、雜穀二石〉，又敘其功陞官。置其候補〈寄役之類〉二員，相幫辦理教學諸生，庶永無表奏文之弊。乃以鄭宣猷〈根路銘里之子親雲上〉為是官，金節〈手登根里之子親雲上〉、梁廷樞〈龜島里之子親雲上〉為其候補。

改題啟聖上神牌。啓聖公神位，原是奉書啟聖公孔氏神位。冊封副使周煌有咨達王上，其神位併祝文應改書啟聖王叔梁紇。總理司〈惣役〉、長吏議請，應如周煌所咨改題，不啻尊敬啓聖王叔梁紇，即位尊至聖先師。王上依議。于是改題曰啓聖王叔梁紇。

七年，獎八重山國吉孝行。八重山仲間村國吉仁屋為人，天性至孝。不幸母早死。父粟國乃告國吉曰：「我聞男不六十不得鰥居。今吾年方五十二，若妻不在，衣服製浣，總是不便。由是吾欲再娶。」國吉奉父命，即夾媒前行本村於佐家，妁媒其女加以志。他不肯應承。國吉見父掛念不忘，子心何止。再遣媒強勸，他遂應允。父子不堪歡喜，即擇日為婚。其後加以志生得女子，名曰鍋真牛。及三歲，母加以志早死。父粟國見幼稺之女，悲惻無疆。國吉夫婦朝夕侍坐，安慰父心，亦受妹鍋真。既及成長，厚備粧奩，嫁于村人。此時父粟國衰老發痰，且腰痛。國吉供火具烤火。朝夕食物外，或黑糖，或萬金丹，或泡盛酒。從父所欲而奉進外，或奉公入山林，或徃田圃，見得父所嗜田蟹，及時物菓實等，即星夜携回進之。由此村人觀感其孝行，將他父之所嗜品物送與國吉，使進其父。其父年至八十二歲發病，食物不進，欲吃小硨渠〈俗叫安左加以〉，雖冬天寒而不畏惲。即徃海邊，取而進之。即喫之，病愈。國吉孝行如此外，又自身或耕耘田畝，或作工匠。又令妻勤家業，遂貯積資財。見兄弟妹不足即助之。又與村人、親戚相待和睦。不意父染病辭世。俗未有龕餙，只下臺葬之。國吉新造龕具，為出葬礼，其墓始用砂灰塗之。又其後朝晚飲食，必薦神位。又年囬忌及佳節，祭掃不懈。惟所有龕與之于村，使村人得備葬之餙。國吉之行亦如此，由是蒙褒，賜黃冠位，併絲綿二把；賜妻絲綿二把。

夏六月二十八日，龍作暴風壞屋。此日申牌時分，忽有暴風急雨。不料龍風從北谷郡桑江村丑方飛過川原時，一家併戊土樹為此龍所捲，擲棄村南三十間許。

八年，新造加良川石橋。下儀保存加良川有一小川，無貴無賤，皆踏處所有石頭，常為徃來。至近年，其所舖石為雨所破，難以徃還。由是，主上命毛自煥〈佐渡山里之子親雲上安因〉等新築石橋，為徃來之便。

春三月，怪星見。此夜有怪星見于辰位。由是御番頭官將下庫理當官轉達于明王。其星圖見于下庫理日記。[1]

夏四月五日，異星見。此夜有異星見巳午位，及下庫理當官轉達于明王。其星圖見于下庫理日記。[1]

天妃宮改稱天后宮。天妃曾歴受封，稱天后。然本國不知之。至此年，始改稱天后宮。

改孔子啓聖庙號。今番改庙號曰文庙，又曰至聖庙。又改祠號曰崇聖祠。

牝馬生角。首里汀志良次村有仲村渠筑登之，其家喂養牝馬一疋。已及三歲，其前左足五寸上生距，恰如羊角，長五寸。

九年，大地震。三月二十九日夜丑時，城牆內外共五十七處被地震倒塌。四月十五日，又地震數次。

古関和尚奏該天德山號，併設禪鑑禪師木主。天德山龍福寺古稱補陀洛山極樂寺。至於後世國朝，出令改曰天德山龍福寺。因令芥隱和尚居守於焉。本年三月，准其住僧古関和尚奏請，改其山號仍稱補陀洛山，併設禪鑑禪師神牌，安奉寺內。

十年，伊江、宮古兩島大雨殷雷。二月十一日巳時，伊江島西江村赤頭〈官名〉並里仁也之家被雷打破，樑旁出火。滅其火視之，惟打壞榱桷一株，而無形影。又四月十二日未時，宮古山多良間島塩川村人民名慶次者，行年十九歲，在途被雷打死，其肩上有燒痕處。又於十六日午時，多良間島池間村蒲户〈時年五十六〉之屋榱桷一株、大柱一株，被雷打斷兩截。

大里郡玉城一胎而產三子。大里間切稲福村玉城仁也之妻，四月二十九日卯時，始生一女名亀。亥時又產二男，一名蒲户，一名三良。

知念郡遷番所。本年七月二十三日，本省檢者、惣地頭，仝聞得大君御殿大親等題請，本省城內地勢尤勝，乞准遷其番所于城內。王允之。

賜粟宮古島慶佐。原來慶佐〈人名〉夫妻二人養一穉子，遠離鄉村，構屋居之。峕九月十八日，有中國難人漂入浦底濱，徑向慶佐屋進來。慶佐見其飢渴之色，延入屋內，與粥食之，充其飢渴。蓋慶佐僅偕其妻與穉子，僻居草野五人之地。倏見異服異言之人，則宜驚惶無措。而乃撫䘏如此，其志可嘉。故獎賜粟一石五斗，以表厥誠。

高嶺郡遷番所。因本郡屋古村遷于嘉多志川上原之地，其番所離村甚遠，殊屬不便。十一月二十九日，准其番所徙上原之區。

具志川郡宇堅、江洌、宮里三村遷址。宇堅村在天願川原外，里水不灌溉乎田圃，甚為不便。因此准遷于後川原之地。江洌村本在城原〈地名〉，宮里村在石大那原之地。前年以其風水不利，故遷江洌于多路喜原〈地名〉，遷宮里于當原之地。然邇來故墟地勢轉善，且里水亦灌注田圃。故於十二月二十五日，仍遷各村于各故墟。

十一年春二月，定按司未繼統者亦備出使。各按司未繼承統者，原無奉差之例。今始定，雖未繼統，亦均備出使之選。

夏六月，加御近習相附。法司以御近習所事繫人少，加其三人，無俸而協辦之；後考其功，或順陞本官，或另授別職等因奏王。王上允焉。

冬十一月，東苑〈俗稱御茶屋〉復設剃髮苑守。東苑筆者，始於雍正十二年，設置二人。今減其一人，而立苑守一人。其苑守復為剃髮改粧，晝夜俾其守之。其筆者限周年而替換。

十二年春正月，越來郡遷邑。本郡安慶田邑，每遇大風，吹損房屋，不堪屢修。兼日用泉水亦遠隔川河，每當風雨，難以徃還。且民居地狹，生齒日繁。誠恐無處可居。今夫竹口原地廣泉多，又無風雨之憂。且里水亦灌溉乎田圃。由是准遷其村于此地。

二月，獎賜馬元亮·國頭按司正實乳母百歲。馬承基〈國頭按司正方〉及與中，將其乳母於户年屆百歲，稟明于廷。故賞絲綿二把、棉布二端。

冬十一月，定每年正月朔望行香于圓覺、崇元、廣嚴、長壽等寺。古者，每值王正朔望，必行香〈即社參也。〉于此數寺。至雍正七年停之。今定，仍行舊禮，是為定例。

十三年秋八月，高嶺郡屋古邑曰大里村。是村原稱大里，後改之曰屋古村。然改名以來人民漸困，且其聲音不雅。於是酋長具奏，復改依舊名焉。

冬十月，定八重、麻姑兩島士家准戴綠冠。古制，兩島士家子孫結欹髻，許戴赤冠或綠冠。於雍正壬子年，始定未職者不得戴之。至于是年，兩島各監撫使及透明等，以兩島任職頂缺無期，鮮有就職者，故其無職者雖至老而不冠，則與民家無別。請如舊制，凢士家子孫許戴綠冠，以別上下尊卑等情陳言。法司據之奏王。王許之。

十四年春三月，以內府廚房改造層樓。王命以其廚房改作兩層樓，而其樓下仍為廚房。令向克寬·大山里之子親雲上朝堯為之董率而成之。

夏六月朔日，始定唐榮諸役限期頂缺。原是，唐榮諸役頂缺無期，邇來生齒浩繁，而役數却少，至老而不就職者亦多。故令唐榮諸大夫酌議，可否限期替換。諸大夫各陳意見，因令御物奉行會同申口官再議。其覆曰：「講談師與讀書師及通書併其相附役，本自習熟各有其能，隨用隨辦。應限二十四月而替換。至于文組寄役與漢字御右筆相附，專掌表奏，其職雖重，而各有頭目為之董率。應限三十六月而替換。其餘長史、文組師與漢字主取併其御右筆，宜如舊制，勿庸限期。應於諸役頂缺之時，着令各頭目與前任其職者五六人立為主考，當面考試，仍令唐榮司長史加考，然後舉之。則諸生益勵勉，各精其能，而限期替換，則人易食俸而無怨矣。」法司據議具奏，奉命依議。

秋八月晦日，准八重山新營真榮里邑。八重山監撫使及頭目等，以平得村近來民窮財之家鮮積蓄，每遇水旱，多欠年賦。是由地方官廣廓常耕於二三里外，離村甚遠，徃還費時，以致勞倍而得少也。竊惟其村人口已滿二千四百餘人，事亦浩繁，有司二人不能董治。乞將人丁、田地均分一半，新設一邑，名呼真榮里，立與人、目指各一人為之督率，則邑民富足，庶免拖欠之患等情陳言。法司據情具奏。奉命依議。

九月初十日，復定御醫相附頂缺無期，而廢其寄役。御醫相附近定週年替換。然屢有不便。請如古制，頂缺無期，而其每夜直入御書院與聞得大君御殿，則同御醫輪班而勤。至於聞得大君御殿，令其晝夜守直。而其寄役，宜應廢除等因具題。奉命依議。

題定納殿誥醫專令見在御醫相附而任焉。納殿誥醫六人，俱皆廢之，專令見在御醫相附三人而任之，亦限週年替換。年俸國儉之間，與諸俸一併减之，每年賜二石五斗等因具題。奉命依議。

題減鑾輿夫〈即御轎夫也〉三人。舊制，鑾輿夫三十人，分為三班，每班十人。內選一人為頭目，六人為之供役，其三人為勢頭方當差。今應減其當差之輿夫內三人，共計鑾輿夫二十七人為定數等因具題。奉命依議。

冬十月十七日，題設納殿醫者寄役三人。御醫等僉稟曰：「納殿公務浩繁，惟誥醫三人不能辦理。乞賜設立寄役三人。」國相、法司據稟具題。奉命依議。

十一月朔日，始定為法司者許戴紫地浮織冠。前奉王命，為法司者其任匪輕。宜於授任之時，許戴紫地浮織冠。從今以後如前命，永為定例等由具題。奉命依議。

題定法司官許坐官轎。〈即安駄也。〉古制，欽授法司，然後具題，而坐安駄。請自今以後，即授任之時許坐安駄等由具奏。奉命依議。

十二月二十三夜，八重山大雨殷雷。八重山監撫使與其頭目等申報，本島雷猛雨暴，於夜之亥時，雷落平得村仁志摩〈人名〉屋中。家人驚慌出視，不見踪影，只見其屋右角出火，高聲叫喊。四隣齊集滅其火焉。後查屋裏柱一株、榱一株被雷打碎，別無所傷。

十五年，復定老人、病人許服色襪。准諸士、百姓者，不論在公在私，皆許用水色、玉色形付布襪，以為保養。今定雖私居之時，亦除白色、淺黃色、薄土器色外，其餘各色，非朝庙行礼之時，則不論老者、病者，即諸士、下者皆許服焉。

夏四月二十六日，創建惣橫目役。今國中嚴行儉約，是以首里三平等，每平定立惣橫目各二員、中取各三員、筆者各六員；久米村立惣橫目三員、筆者四員；那霸四町，每町立惣橫目各二員、筆者各二員；泊村立惣橫目二員、筆者二員。俾其廵行轄村，觀風正俗，以杜犯法者。

五月朔日，准遷讀谷山郡瀨名波村于高志原。瀨名波村地土雖肥，然其勢溛下。每遇大雨，水聚不漏。且播種被水淹枯，又無所貯糞。況井在遠處，甚屬不便。夫高志原地方，其土磽瘠，井在近處。且風水亦善。故准其所請，遷于高志原。

二十三日，越來郡宇久田村沛雨殷雷。太工廻村農民三良，與美里郡高原村島袋筑登之親雲上男子三良，共構野莊于宇久田村於無帝伊知也原，以為稼穡。此日俄焉大雨，雷落其莊，連人被雷燒死。

二十九日，題請准繼唐榮總理司統者，减其知行高十石。古制，續久米村惣役之兆者，賜知行高五十石。今以異於諸例子，題准减其十石，而賜四十石。

復定按司未續父兆者，仍旧停其奉使于外。邇年始定，按司雖未繼統亦令其奉使出外。然甚有不便，使者應如旧制，停其奉使于外，而令其在國奉公。

秋七月二十三日，因久米嶋修其廢地而納米粟，獎賜有司。久米島具志川郡所有加佐志原地區五千六百餘坪，川場多慶原地區四千八百餘坪，久為水潦，不能耕種。爰通溝〈其左右鑄石為防。〉于海，又注其水于洞中，以為耕種。乃得粟三十餘石。又瑞知與原及志由密原地區，凡三百九十餘坪，崩落于海邊，以致其傍二千四百三十餘坪之地水灌而妨耕。于是修其壞圯，砌石為畦二層，濬溝注水，乃得粟六石餘。又以大田、兼城、嘉手苅三村野路之土崩落於田圃，不惟妨耕，且人馬難以徃返。是亦築石為畦二叠，以修其路，以治其圃。乃得粟三斛餘。又以兼城村大溝、中溝久被大雨所壞，由是長田原、平等田原約有三十石區、友那邊田原、講帝原、久波田原亦十石餘區皆不能灌水養水。於焉修厥溝道，使水順行，乃得耕種。此皆前任在番毛培基〈新城親雲上安稠〉飭令彼島夫地頭上江洌親雲上、耕作當仲間筑登之等為之督率，以修整其壞，永為萬民之福，其功可嘉。是以在番新城親雲上賞賜上布二疋；地頭上江洲親雲上賞賜勢頭座敷位；耕種當仲間筑登之賞賜黃八卷位；大田掟上江洲仁也、嘉手苅目差糸數仁也、濱川目差與那城仁也、耕作當米次仁也、前任仲地目差仲松仁也、船筑仲兼久仁也、前任仲村渠目差濱川仁也、造船工玉那霸仁也等十人，各賜筑登之座敷位；船筑大城仁也、知念仁也、幸地仁也、樽知花、蒲户與那霸、嘉那前田、武太當間、仁牛當間等八人，各賜赤八卷位。[1]

二十七日，始分設田地奉行職。高所事多人少。今加增座敷奉行三員、大屋子三員、筆者三人，俾其懲勸諸方農務，名田地奉行。其奉行給俸八石，勤職五年；大屋子給俸七石，勤職五年；筆者給俸六石，勤職三〈所有親方奉行、座敷奉行，仍稱高奉行；而其親方勤職週年，座敷奉行併大屋子勤職兩年；筆者順進大屋子，但其親方兼領田地奉行職。〉

八月十五日，准宮古島新立仲地、長濱、前里三村。彼島在番及頭目，以其伊良部作、和田、池間三村生齒浩繁，母村已滿二千餘人，事亦多繁，有司二人不能董治，恐其百姓怠耕就困。乞准將其三村人丁各分一半，新設三村，一名仲地，一名長濱，一名前里村，而又各立與人一人、目指一人為之督率等情具稟。法司據情具奏。奉命依議。[1]

准以納殿誥醫移置于下庫理當所。納殿人多屋狹，無棲醫處。且其醫每於禁中有事及諸方有急病之時，必稟下庫理當所，然後得以招之。故准移棲其醫于下庫理當所焉。

二十二日，因宮古島東仲宗根與人、長間與人勸民革俗，獎賜物件。多良間島水納村隔海三里，其地窄狹多沙。且百姓荒蕪農務，而欲漁獵以營年貢。是以人多漸困，拖欠賦米約有七石餘。時東仲宗根、長間二人勸勵民心，盡力農業，以完其欠。且以其村自古惑虛説而嫌修墓，人死，則不擇地而埋之。又不知喪祭之禮。二人招聚村中老幼，叮嚀教之，始築一墓，合葬各處所埋之屍，以旧葬之地變為耕田凡八百六十一坪。又教備由報來。法司據之奏王。獎賜其二人掛物各一幅、絲綿各二把。又垣川村耕作筆者下地仁也、杣山筆者平良仁也、仲筋村耕作筆者高江洲仁也等三人，隨彼東仲宗根、長間二人同為勤勞，故獎陞赤八卷位。

二十八日，准遣御儉使于宮古、八重山、姑米三島，以正田地。宮古島頭目等稟曰：「昔遣御儉使以來，歴年已久，制度混亂，風俗變頹，百姓荒業，年欠貢賦。且自明年加輸三度夫錢米，恐其百姓不能承辦。請遣御儉使正理田地，革化風俗。」因令御物奉行會同申口官確議，其覆曰：「今國中嚴行儉約，遣其檢使雖屬不便，然田地混雜，農業荒怠，則萬民之困苦必矣。應遣儉使以正之。又八重山、姑米山雖無祈請，亦應徃正舊制可也。」法司據議具奏。王命向文源〈漢那親方朝昌〉為之使焉。〈九月十九日，漢那親方稟稱：宮古島、八重山各隔海路，若以明年秋起程，而於後年夏內兩島事竣，復到姑米，料必難矣。請准于來春起身，庶無滯悞奉命。准其所請。〉丁亥三月二十一日，那霸開船。二十七日到宮古島。公務已竣，十月十五日彼島放洋，此日到八重山。戊子六月初二日，彼山開洋，要徃救米島。因風不順，駛至本國。已及三月十六日，那霸開船，次日到久米島。公務全竣，五月二十七日囬國。[1]

九月十六日，准遷摩文仁郡米次村于其故墟。米次村于乾隆十二年間遷于後原之地。奈其地凹窊，每遇大雨，水聚不漏。此次浸倒人屋四橺，溺死畜類，漂失家伙，凢歴七日其水方退。誠非可居之地。且旧村前米次當原地方，本為肥善。然遷村以後，里水不灌乎田圃，厥土痩瘠，殊屬不便。故准其仍遷于故墟。

創造唐紙、印金紙、縀子紙。首里大中村無譜知念筑登之親雲上，始造出唐紙、印金紙、縀子紙，以備國用之未備。因此停止寄貿于他國焉。[1]

十六年春二月二十九日，准遷美里郡渡口村于加那波川原。渡口村原來生齒不繁，人屋常被勁風吹損，未免修造圍村。群樹不見茂榮，且井在遠處，甚屬不便。夫加那波川原井在近處，且村水流入田地，有利於耕種。又無風患，風水甚善。故准其所請，遷之于加那波川原。

准遷浦添郡仲西村于外間原。仲西村當宮城川流水所冲料必風水不善，自古生齒不多。且井在遠處，甚屬不便。夫外間原地方近于首里、那霸，況井在近處，風水亦善。故准其所請，遷之于外間原。

三月二十七日，褒賞小祿郡大嶺村松川親雲上孝行。松川親雲上秉性純孝，嘗為西掟，轉陞夫地頭。戊寅年，又為小橫目役。其父母年各八十餘歲，松川事之盡孝，出入必告。其家近于馬場，人多會集。松川念老親待人辛苦，別造房屋，使父母安居。令弟喜屋武筑登之侍側。至于日用飲食，必問其所好以進之。且每年以米托酒家造酒，以為供奉。寒則供火箱以溫之。且養蠶桑，以供之帽，以其所剩之綿分與親戚老者。二十年前，父染眼疾，療治不痊，遂為瞽盲。松川定于每年五月初四日泛舟江流，彈絃唱歌，以樂親心。乙酉年，父染重病，松川夫婦求醫進藥，晝夜侍側，留心調養。奈因年邁，飲食少進。松川自行療治，其病全愈。其母嘗為大嶺村女祝者，有御祭與朔望及諸方參拜之務，年老難行。松川備簥乘之，以為徃還，是以禮節無缺。至若松川行路之時，見路上有小石，則恐老弱與妊婦踏跌，而採拾以除之。且甲子年以來，大嶺村百姓十二人年稅不足，皆欲賣身以納之。松川聞之，意謂許多百姓賣身于他方，則靡但一村衰微，父母妻子亦皆離散，甚屬堪憫。遂發金買之。平日使之以道理，勸之以農業。且怜其無配，為之求妻。不數年，皆得贖身，而各之門户。至於奴婢，亦擇偶成嫁。是以奴僕視松川夫婦猶父母。且大嶺村有神名呼和良伊喜由，其宮以茅蓋之。又近海邊，每年不堪修葺。松川與村人相議，以瓦改修，而其工錢松川捐其一半。且小祿郡栽落地生不多，每值公用，則徃他處貴買繳之。松川勸人播種，自此落地生蕃息廣衍。且于山野植松木千株、鉄樹二萬餘株，以防饑饉。每遇凶年，則分與親戚、隣里，以救其命。檢者、兩總地頭、田地奉行等以其孝行轉詳具題。王上嘉之，賜座敷位併上布三疋。

褒賞小祿郡宇榮原村金城親雲上孝行。金城親雲上賦性篤實，才能過人。直擢南風掟，順陞首里大屋子，兩授夫地頭，轉任地頭代。其為人也，善事老父，寒則溫之，暑則凉之。衣服飲食從父所好，家事皆從父命而行。不啻妻子感化，他人亦觀感興起焉。其父享年七十八而終。且夫金城之於奴僕也，分與己田，又給錢五十貫，以為搖會。〈俗稱寄合〉未數年，各得贖身。奴僕有急則周之，是以奴僕亦盡心力而事之。至於大宗家極貧，不得承祭先祖，所有家寶不得不賣。金城意謂自家祭祀雖備豐饒，先人之心豈肯安乎？遂發錢八百貫以助之。一門亦皆感其心志，各隨力量以周之。由是宗家保其宗祀。且村中每值分理田地與山野之時，必費人工。金城曾於改正經界之時，學習竿入針圖之法，分地肥磽，筭其坪數以登記，故無費力之憂。又抄竿入帳，以其原名之內，今時不用之小名，悉以硃筆記之；於探經界之時，循其硃記而正之。且于刈稻勘定穀米之時，亦循其帳而行之。由此費用减而利郡多。又村中取拂帳，自古未嘗校清，其開銷不明，百姓懷疑。金城悉校其帳，逐名歸欵，使百姓逐一知悉。因其處事若是精謹，故凡村中所賣雜物錢每年存三百貫，以此塞乎村中公用；其餘皆授村中，俾供諸用。且村中素無規模帳與諸費定例帳及締方帳、公用帳。金城新造其帳，然後諸事得無滯悞。又每年筭沠貢賦多有難辦者，金城照名寄帳，筭定貢賦及租稅米之數，扣筭定例出物之數，立案定規，從此以後無費人力。又以宇榮原村百姓地之內有崎原地方，遠在海邊而碕礒，風旱甚強，五穀難熟，甚屬不便。已於癸酉年為一村公地〈俗稱浮地。〉，俾人受之，每年収其稅錢三百五十貫，將其稅錢低利而借之于村中欠債高利者，使還其債。其所借之錢至癸未年俱各還清，共有一萬零五百餘貫。以二千二百貫買仕明地；八千貫授于村中，以其利息為搖會，丙戌年共収會錢一萬七千八百三十貫文。以其每年所納所之公地稅錢三百五十貫文徒貯村庫，甚屬耗折，故為搖會。至丁酉年，該収會錢壹萬五千二百余貫。夫金城不惟孝行超群，且一鄉風俗亦為淳美；郡中諸事又為善便，厥功不小。是以檢者、兩總地頭及田地奉行等以其善行轉詳具題。王上嘉之，賜座敷位併上布二疋。[1]

十七年春正月二十二日，准遷知念郡安座間村于汀敷原。安座間村原來人不堪病，民不繁榮。且廢田成籍，以致貢賦不足。本村素自有泉，若就泉作田，不惟水灌本田，且天水田亦得利。然另有地方名曰汀敷原，其地田圃得便。且井在近處，風水亦善。故准其所請，遷之于汀敷原。

二月十二日，始定每年清明之節上謁玉陵奉祭。上欲每年清明時節謁先王之陵奉祭，特諭法司議奏。法司遵令，御物奉行、申口、諸大夫會議，兼并其議題奏。上依議，每年清明初日謁玉陵，照祭寢廟之例，供御三味物三通奉祭。至次日，亦謁極樂陵，供御三味物一通奉祭。又清明初日，國母、王妃謁玉陵，供御香、御花酒奉祭。次日，恭遣座敷大親齋御香、御花酒詣極樂陵奉祭。以上祭典，俱著御書院辦理。

三月朔日，詔定諸王子之夫人各揷金筓。諸王子之夫人曾封列翁主位，尚揷銀筓。此番詔定各揷金筓。因自此次，始發帑金，造筓頒賜。

夏六月初九日過午時候，大地震。王城之石牆數十个所併三个寺、玉陵、極樂陵之石牆，處處為地震所壞。其外諸方亦有損所。且地震已止，潮水不常，或二三尺許，或三四尺許，揚入內港，再三滿退。比及未刻，潮水恬靜。至慶良間島內座間味、阿佐兩村海邊之田園處處併民屋九家被波所損。

二十六日，因王殿修完，主上自大美御殿遷于新殿。

二十九日，准遷座間味郡阿佐村于古村。阿佐村地方窄狹，前已准遷于大濱原。奈人屋常被勁風吹損，且其村都屬沙地。此次過大地震，波浪大揚，處處被潮水，所牽五家亦為波所倒。且地震以後，井水亦鹹。故准其所請，遷之于旧村。

秋九月十五日，准八重山慶田城付西表首里大屋子改名西表，西表付慶田城與人改名上原。慶田城、西表兩村役人，于慶田城之內祖納村一處設立公所辦事。奈事務遲滯，因此西表役人於西表上原村設公所辦事。夫慶田城津口不少，每有飄風船隻，於此應付。故准其所請，慶田城西表首里大屋子掌管改名西表，西表附慶田城與人掌管改名上原。

十六日，准遷南風原郡山川村于川田原。山川村風水不善，漸漸衰微。夫本村里主地內川田原風水最善，且村水流入田地，有利于耕種。故准其所請，遷之于川田原。

冬十一月二十三日，准定宮古、八重山惣橫目役賜俸各五石。宮古、八重山兩島諸凢上納與百姓對筭不清，以致百姓窘困。因此曾已每島各立惣橫目二人，〈給夫六人，無有俸米〉使之稽察，尚未見其效。所以然者，由致仕老人掌之之故也。且至近年加輸出米、出銀，百姓極至困窮。若非擇人而授職給俸而勸之，百姓不免依旧困窮等由，御檢使詳情。故准其所請，賜俸各五石，使其隔二年上國以報島內百務之善否。若果有功，舉之直為頭役。且其職交代之時，選首里大屋子與人內有能者授焉。

十八年春三月九日，沛雨殷雷。此日大雨，雷落於東村故仲村渠筑登之親雲上後家之市屋。其棟壁少破，家人無傷。

三月十日，准御八卷組改稱御八卷組主取；同日新設御八卷組相附一人、細工一人。御八卷組之務，一人難以承辦御用。故加立此役。

四月朔日，褒賞金城親雲上善行。金城親雲上，乃小祿郡宇榮原村人，自幼有志。兩親冀其成立，令其學習書筭。金城曾為文子，轉而服役惣地頭。奈家業素貧，兼母甚弱，將父一人之力日食難續。因此金城下班之時，晝則耕作，夜則彈棉，以為食。兼奉公直登西掟。自此順陞惣耕作當、夫地頭，轉任地頭代。勤職多年，毫無誤失。祖母、兩親俱各安心，衣服、飲食從其所好。家事皆從其所命而行。祖母享年九十四，父享年六十五。今母雖年及八十五，自壯年染脚病，不得外出。金城憐之，常以悦之，不啻一家興孝。他村人亦觀感興起焉。且夫小宗家有大城者，曾染眼病，未幾而歿。妻子皆欲賣身。金城聞之，發錢千三百貫，不使妻子離散。且正月、七月併遇佳節，亦發錢助之依之，宗家完備祭祀。又大宗家有具志筑登之者，因年不熟，拖欠賦米。金城為之借錢八百貫，以完其欠。且將金城之力償還其所借之債。不但此而已，具志抱病，費用甚多。男子雖為文子，遂賣身。金城為之鼎力，發錢四百貫，使其贖身，男子如旧任職。至於奴婢，亦親愛之，分與田園，使各自勉業。且奴婢嫁娶，亦發賜財貨，俾其婚姻。是以奴婢各自盡心勉業，及早贖身。奴婢之內，八人俱免身價，十人皆免半價。是以奴婢視金城夫婦猶父母。且村人勸農休遊之時，自乙丑年以來年年給米五斗。農人感恩，盡力農畝。夫金城于村，可謂善便。且庚辰年，𤘩宮城村人十九名食蘓鉄，當起毒及十死一生。金城聞之，急率妻子携沙糖、猪油、豆耒，自行療治。又請求醫師友利宗奄服藥。因年大飢饉，村中無米。金城遣僕，取自家之米，煮粥而食之依之。十二人各得活命。又無利借米五斗，以救其飢。且種粟苗併木棉用糞培植之法，自金城而始。于今其法行于郡中。夫金城氣量過人，故𤘩宮城、具志兩村地頭併村人，因本村無諸上納物本，立帳事甚難辦，請倩金城造帳。現今惣地頭着令金城勘定各村之諸帳。且宇榮原、松川兩村欠債賣身，金城自癸未年設立督理之人，猶自衛督率，勉勵百姓各自勤業。兼為徭會〈俗稱寄合〉，以還其債。曾賣身者，亦漸漸贖身，料必近年內兩村豐裕。夫金城不惟孝行超群，且郡中諸事亦為善便，厥功不小。是以檢者、兩惣地頭及田地奉行等，以其善行轉詳具題。王上嘉之，賜越階之座敷位。

六月朔日，准復繼今歸仁阿應理屋惠按司之職。今歸仁阿應理屋惠按司，于雍正九年辛亥年因其職只掌一郡之禮式，無公邊之務，故照三十三君內徹去之例，不准繼頂其職。然殿於徹去，君君傳于近代，猶立不廢。料必難以徹去。故准擇於今歸仁郡親泊村兼次親雲上女蒲户繼按司之職，賜年俸二石〈雜穀一石、米一石〉；忰者二人，地所高十九石七斗七斘四合二才。

宮古島伊良部村一乳而生三子。宮古島伊良部村塩川仁也之妻，正月十六日夜產一男二女。

五日，准寺社座新設假中取一人。寺社座原有中取三員。辛巳年，因國中嚴行儉約，减去一員。每逢三个寺均有事務，則另立加勢中取一員辦事，猶有誤失。由是，寺社奉行上書曰：「乞准立假中取一員，與本役會同辦事。本役交代之時，舉之為本役。」故准設此職。

十五日，題准唐榮總理司、長史司直於明倫堂。久米村總役、長史原無直所，在家辦公，于公用庶有碍。故准隔日直夜于明倫堂。

六月，特定中秋拜月。徃昔每年八月十五日夜，於禁中後庭拜月。此禮既廢既久矣。自今年，復行拜月之禮。[1]

七月七日，准另設掟、目差各一人。久米島酋長、左番及御檢使等稟曰：「本島具志川郡仲村渠、具志川兩村，原屬仲村渠掟及同村目差之管掌。仲地、山里兩村，原係仲地掟及同村目差之管轄。奈仲村渠與具志川徃來越山，更相隔六町有餘，且其間有小村名叫上村渠。仲地與山里相離雖近，亦有三个小村，名叫安里、玉那霸、武富。若伹委各役兼治數村，不惟平日之治不便，且于織造綿紬及治理絲綿之時，又以難董治。先是暫立署掟、目指各一人於具志川、山里兩村，以為督率。現今雖設立假役勸厲百姓，亦恐百姓信之。不若本役且與他村不一樣。請准於具志川、山里兩村新設掟、目指各一人。」故准設如此。

二十六日夜，子刻，御番頭進奏客星見于卯方。

秋八月十日，宮古島上地村沛雨殷雷。此日大雨，雷落農民與那霸屋甍之側，燒穿周圍八九寸許，損破屋內幾柱。

二十八日，褒賞樽野底并妻孝行。樽野底，乃八重山與那國人。父盲目，母手足痿痹，然十年以前照管家事。詎意長子棄世，家及滅亡。此時樽野底年及十九歲，深憫父母抱衰，種種慰父母心。樽野底因管家事，殫精勤業，一家裕足。將諸出物無滯交納，無不足之憂。父母氣力寬舒。樽野底平日自田圃歸時，必徃海邊揀拾父母所好食物以膳之；徃石垣時，亦買父母所好什物以進之。不唯樽野底有孝心，即妻玉亦厚存孝心。樽野底常與妻相商，不惟每日飲食從父母所好，或造糕餅，或造神酒，或造燒酒，以為供養。至衣服，亦從父母所好，寒則供火以溫之，暑則令童子扇。夫婦出必告，歸必面。晨夕侍側，説與好事，以悦父母。或值盆中有躍招之，以樂親心。或遇別處有觀，夫婦舁户乗之，以樂親之耳目。母親因手足痿痹，飲食及烟不能自喫。其妻玉親自進之，大小便在寢座撒去。其妻不欲他人視之，隨即収之。九个年以來，未敢怠慢。至於親戚及村人，亦交之以和睦。親戚、村人均感其志，因此百姓、各役及頭、在番等進其善行于朝廷。法司題奏：「伊樽野底雖產于離驛六十里外與那國村，善行超群。若賜褒賞，則一鄉觀感。請賜褒賞。」故嘉之，賜樽野底黃八卷位、木棉布三端、綿子二把；賜妻玉木棉布三端、綿子二把。

九月朔日，准移置久米島藏元于大田村。久米島具志川郡之藏元，原在兼城村。奈常被大風吹損，且風水不善。大田村土地得宜，風水亦善。由是諸役、在番等上書曰：「藏元大頹，將次改造。乞趋此時遷之大田村。」故准改移。

九月五日，八重山島黑島村沛雨殷雷。本村農民加禰出耕於西加禰原。此日大雨，雷落其原。加禰被雷燒死。

十月十五日，褒賞蒲松原孝行。蒲松原乃渡名喜島人。父年八十，母年七十八，年老齒弱，不便食硬物。故每日飲食從父母所好，令妻烹調。且父母嗜大茶，故每度自那霸買大茶來，每日兩度進之。夏冬供乎好衣服，冬則採薪以防其寒。且徃那霸時，尋買珍物，為土產而進之。父母殊怡。且彼姑年已七十歲，有男子一人，家素貧，男子不能如意供養。松原板岳母于其宅，養之猶母。且冊封之時，百姓為公事，久滯那霸，飯米缺乏。則無利發錢五百貫，以資其食。夫松原于島，可謂善便。且渡名喜島有上原仁屋者，遇火災，財貨什物統被燒焚，家無餘儲，極至窘廹。松原見之，發黍一斗、粟五斘、錢三十貫以濟之。夫松原氣量過人，故彼島酋長等為公事，每到那霸，必帶他掌管內事。松原酌宜處事，萬無一失。夫松原雖為野人，孝行不凢，且厥功不小。至於親戚及村人亦行和睦，舉島亦殊感其志。是以酋長及諸百姓具稟，在番併地頭等轉達朝廷。法司題奏：「伊松原心志不凢，若賜褒賞，則一鄉觀感。請賜褒賞。」故嘉賜越階筑登之座敷。

十一月朔日，復定三司官照功戴浮織冠。前此三司官役職太重，是故任其役職，即許戴紫冠浮織冠。乾隆己丑年，與那原親方任三司官之時，奉命照其功勳，許服紫地浮織冠。永著為例。

十一月朔日，特定三司官宜経題奏許乘安駄。前此奉詔，任三司官，則不経題奏，蒙許乘安駄。今年與那原親方任三司官，特諭任三司官則已経題奏，許乘安駄。永著為例。

十九年春正月，准遷佐敷郡小谷村于山久比利原。小谷村用名寄帳所載之田編立成籍，因此每年賦米不足，百姓漸疲，風水亦惡。故准其所請，遷之于山久比利原。[1]

二月六日，本部郡伊豆味村沛雨殷雷。此日，本村赤頭山城等六人俱徃砂糖家。及午時大雨，不能澁荻，繫牛於車，坐待雨晴。未幾，時雷大鳴。牛驚，殆挽倒車。山城見之，出外取牛。瞬息間雷落其地，山城併牛被雷打死。其雷色赤，飛騰二三間許，而不知其所行焉。

二月，真壁郡加立掟役一人。真壁郡九村，原來設掟役四人。一人管宇江城、伊敷兩村，一人管真榮平、新垣兩村，一人管名城、小波藏、安里、糸洲四村。但四村與他村相異，項年漸疲，掟役一人難以董治。因此減夫地頭一人，加立掟役一人，俾他管名城、伊敷兩村，且領伊禮地所，改稱名城掟。

二月八日，今歸仁郡湧川村沛雨殷雷。此日大雨，雷落湧川村，打穿蒲户玉城屋頂，打折桁柱。

三月九日，高嶺郡真榮里村之西自世直濱至大里村近邊小雨雹降。

自四月十二日至二十四日，小魚〈此魚俗通用鯷字，叫太久知，形似楚理呂魚。〉集來崎原并楚崎邊。

宮古島松原村之東北比利嶺山野之內，自穿其口徑五尺許、深二丈餘、底廣四五間許，有泉出。

秋七月十四日之夜，雷落八幡前，打剝松樹。

八月六日，宮古、八重山兩島自首里大屋子與人內兼務惣橫目職。宮古、八重山兩島屢改條例，嚴行檢束，選立惣橫目。若不授之以村，威勢不重，諸事悉屬不便。故准其所請，其交代之時，選自首里大屋子與人內有才能者，俾其兼本職，而勤橫目，而加賜民夫。

冬十月九日，伊江島東江村大雨，雷落東江胡志原與佐志高蒲地方，農民户、户三良二人併牛二匹被雷打死。

十一月十三日，國頭郡楚洌村准遷于奧村楚江兼久原。楚洌村於乾隆元年丙辰營建，然其地不善。先年因大風潮揚，村圍併貯藏被潮所引。因此郡人相幫築隄遮潮，然不永保。且耕作場遙隔一里餘，徃還湏需時刻。且津口不善，村中之船遠繫一里餘港，甚屬不便。居民亦漸減。夫奧村之東楚江兼久原其地悉善。且減楚洌掟而奧掟兼務其職。故准其所請，遷之于楚江兼久原。

目錄
尚穆王
二十年，定下庫理座所朝覲禁制。朝覲之時，不許襲袷罩衣併用罩大帶〈俗呼湏具惠帶〉、着小袖襯衣；又穿夏衣之時，不許着袷罩襯衣；正在位時，不許搧扇子并咳揚聲、擦洟作聲；又宁位未収之時，不許著皮襪及半襪；又不許侵過人座；又在御座內，不許吃烟；又不許他人出入；又過寶座前正中，當兩手附地而行；又不許在直座間話；又當朝覲并禮式之時，不許在位說話，其時不許不直座吃烟；又吃烟之時，不許打灰筒；又有他人來吃烟，不許久坐；又嚴令跟伴各在其停所靜肅，勿為勿畧。前經議定，今次特記牌板，掛張下庫理當役直座。

定城內禁制。城內不許開日拿扶扙，穿木履、皮履；又不許戴長巾，但大風時許之；又過於前御庭，不許搧扇子併任跟伴開傘；又不許著雨衣及蓑笠，但大風時許之；又不許非公務而急走及高呼；又不許在百浦添石墀階上穿履；又不許非公務而徃還其南北；又不許出入於御番所正中；又不許徃來于其石墀及西之御殿僊誇前石墀、奉神門前階；又有公務携燈進城者，當於下庫理滅之，退之時報明御番頭點之，出入御門之時亦可報知其番人，或不得不點存之時，可報明其故；又番人之外不許無事而往來高阿佐那；又不許提携醜物、粗品過於前御庭，或不得不携之時，當從君誇之後過南風御殿之下；又提携菜肴等類行過之時，可出入於繼世門；又至廊下及御番所時，許王子、三司官帶與力一名、小姓一名、草履取一名，許按司、親方帶小姓一名、草履取一名、或有勤隨者亦許帶之，許申口以下至小赤頭帶草履取一名，其餘跟伴留在右掖門番所并君誇之外。前經議定，今次特記牌板，掛張西廊下。

二月二十三日，久米島仲里郡有霞。此日山野有霞。小雨降後，天色已霽。見草木之葉猶染月白之土色。

三月三日，雷落大里郡與那原村。此日寅刻，雷震於大里郡與那原村又吉筑登之屋，穿兩所有碎羕樑之木一個及柱一個。家人無傷，驚起，見天板有火光，相共呼號，隣人集來滅之。

三月十日，國中至久米、慶良間島地震，海水騰湧，在宮古島及八重山島亦地震，海浪騰涌，多損土地、人民；主上遣使者賜祭，且褒獎有功勞者。此日辰刻，國中至久米及慶良間島地大震。退潮時，屢次海水猛騰，尚似滿潮。在宮古島，亦辰刻地震，一刻之間，大浪騰涌三次，或三丈五尺，或二丈五尺，或十二三丈，揚置大石于岸上。其岸高於海際五丈許。宮國、新里、砂川、友利、池間、前里六村，伊良部島內伊良部、仲地、佐和田三村，多良間島內仲筋、塩川二村及水納島，共計十二村被浪冲壞。其內宮國、新里、砂川、友利房屋及石牆、樹木、土地悉被洗蕩，但各村背後、高處房屋罕存。奈水納島土地平坦，洪浪過越人家，盡被洗蕩無存，大小石塊、白砂堆湊為石原，當今難置村籍。凢舉所損各村，被浪漂屋一千五十四軒，被浪浸屋二十五軒。此時，或有他村人民有事過來淹死者；或有被浪，村民行在他村，乃保性命者；或有靠著房壁、村木等物，數日漂來，遂上岸存命者；或有被屋覆負傷，殆及危命者。在番頭目等盡心調治。或有要趨避其難，乃被流蕩者；或有不料浩浪騰涌，要行津邊以護舩隻，乃喪性命者。諸役、人民溺死者，男一千一百四十九名、女一千三百九十九名，共計二千五百四十八名。又人家有不被浪，而或有土地損壞。凡所損田畝賦數二石六斗四升三合六勺，圃場賦數四百三十石八斗九升三合二勺三才，上木穀數七石六斗六升二合五勺七才，共計四十一石一斗九升九合四勺。計其土地，共充一百二町九端五畝二十七步；破舩大小七十六隻；斃馬四百三匹；斃牛二百三十八匹；損橋三座；及障潮阿咀呢地二十九萬九千四百坪；薄原六萬二百坪；茅原十二萬百坪；藪地二萬千坪。各村番所六軒、織布屋十六軒、藍藏五軒、舩具屋一軒，俱被漂流。在番頭目等急聚人民，沠撥諸役，収葬被浪淹、被房屋覆、被木石衝而死者之屍骸。又撥勤番人赴各海邊，凢屍骸，隨漂來隨収埋。又有漂失家財、空身存命及受傷者，發出所用之穀，支給糧食，以為賑濟。急撥飛舟來報，恭呈御覽。主上驚懼且哀，特差毛維文·龜川里之子親雲上盛喜，于死者賜祭，于存無托者給糧，以安庶民。毛維文奉命，急赴彼島。主上又念八重山島隔宮古島不遠，亦恐有洪浪被洗蕩，宸襟不安。即日，命向允良·源河親雲上朝記以為巡察。且念損土地、失人民，事係至重，誠恐由躬行併政務失宜之所致也，晝夜畏慎。四月二十四日，躬率國相、法司、御物奉行、申口等官詣崇元寺、圓覺寺、天王寺，拜告先王及妃神靈。國相、法司等官謁辨嶽、末吉辨才天堂、識名觀音堂等處。五月朔日，謁普天間，俱祈國泰民安。又從四月二十五日至二十七日，令僧在圓覺寺、護國寺祈念。又多良間島悉損稼穡，飲食缺乏，盡發儲穀賑濟，尚未有敷。請新穀未熟之內，續食之穀并賦稅之穀、村用之穀皆令免難各村派出。水納島房屋悉被浪洗蕩，請免租布。宮國、新里、砂川、友利四村多失居民而損圃場，少所受土地過多。長濱、前里、佐和田、國仲、仲地五村土地多損，圃場欠少。請將宮國等四村户籍移于彼村背後高地，又派撥長濱等五村人民配入彼四村，在番頭目詳請。因此如其所請，允之。又在八重山島，亦辰刻地震。忽自東南大浪騰涌，石垣、新川、登野城、大川、平得五村被浪洗蕩及一半許。真榮里、大濱、宮良、白保、伊原間、安良、桃里七村，悉被漂流無跡，土地亦多被洗蕩。黑島、新城二島，及附近小邑共計十九村，多損房屋、土地。凢漂流房屋二千一百二十三軒，浸濕房屋一十三軒。在番向成功·金城親雲上朝倚拜彼島員役，及人民被溺者，男四千一百四名，內馬艦水手四十四名；女五千二百八十九名；共計九千三百九十三名。又安良村百姓有津奴者，被浪漂流，遠出礁外一里餘，周章浮泳之間，忽有一丈餘鯖魚入其胯下揚浮。津奴知是救己，急抱著之。鯖即負津奴到礁邊材木堆湊之處移登，即去。此乃逃命之妙也。凢破船大小三十一隻；斃馬四百三十一匹；斃牛百九十五匹。桃林寺併權現堂一宇嶽，共計八千二百坪；其拜殿一軒、橋三座、障潮阿咀呢地三十七萬五千坪、薄原五萬七千坪、茅原六萬七千坪、藪地五萬坪、役座一軒、在番直所三軒、庫藏一所、各村番所三軒及運糧馬艦船六隻俱被冲壞。或各村內雖不損房屋，而土地亦多被洗蕩。所損田土賦數共計三百七十石二升三合一夕一才；地方共計七十九町五端八畝十六步，內田畝賦數九十五石四斗二升一合七勺七才，圃場賦數二百七十四石一升二合七勺四才，上木穀數五斗八升八合六勺。各役急遣撥飛船詳報。向允良前経奉命，即到彼島。至存命而無靠者，即發公穀賑給。又設祭臺於本藏地，備辦祭品，令桃林寺住持僧吊祭。又令向允良筆者，到在番金城親雲上墳墓併頭目兩員及大阿母等靈前，以為吊祭。又見溺死者埋葬各處沙場，不便長置。今要擇便宜之地以遷葬。奈死日尚未遠，難以遷葬。着令建石為記，俟時改葬。向允良囬國，報明其事。又房屋、土地盡被浪洗蕩，各村請擇地建村，配居各處人民。其內安良村今要建户籍，奈湊來人民俄難安居。然有津口在，若不建村看守，誠恐不得救難船。請將平久保村人民補編入本村籍中，設建小村，以為平久保村管轄。又富崎地方亦有便宜之津口，請將竹富村居民配入其地，新開村籍，名稱富崎，使安良村員役辦理事務，其總管役仍舊稱宇良。又桃林寺及神社，亦請仍舊貫建置。稅米、租布流失之數，悉賜恤免。又正丁人口沉溺者，請自明年免納夫貨米。各役備由詳請，因此亦允其所請。又大浪初退之時，衆皆恐有大浪再作，慌張逃走，並無救溺収屍之心。惟有大川與人、大濱筑登之免出漂沒之中，看見衆人如此，即便叫聚各村免難者，令其救助被諸木、家材打傷半死者。且搬運名藏村稅米，支給石垣等四村，以救饑餓。又撈出淹穀，煮造粥飯，以給救人者吃之。又未知在番金城親雲上跡影，遍探海邊，収葬其屍。此時在番筆者并頭目等有公務在離嶋，即報知其事，并召離島諸役人夫前來。次日，筆者、頭目等囬來，吩囑各人，照管諸事之間，諸役人夫坐駕小舟數十隻來到，使其分發調治受傷者，且収葬沉溺者。又大濱妻被石垣覆傷而死；弟及児俱溺死；母親被屋覆傷，已及半死；同妹及子調治，奈無其騐，至七日而死。大濱逢大變，正在歎惻之中，能盡心力療治母親，兼救人命。因此新在番及各役報明其事。朝廷因彼大濱大變之間，照管諸凢事務，壬辰年褒敘階，越勢頭座敷位，賜綿子二把。又在番筆者容以善·真榮田筑登之親雲上義摶遭二男容良龍·真榮田子義篤溺死；頭目大濱親雲上遭児孫被浪流蕩，妻被屋覆傷，至七日而故；上原與人遭父親并妻子孫被浪漂流，皆哀痛度日。奈諸員役無料理急事之心，乃不得已而出，勵勸各役，晝夜遍巡各村，拾収溺死者屍骸。且查定諸凢賦稅田圃併流失物件，急遣飛船詳報。又見稼穡品物被浪洗蕩，深恐糧食難繼，即令植番薯等物。且盡心力照管諸事，向允良報明其事。因此壬辰年，褒獎其功，賜上布各三疋。

八重山島赤蠅發生。四月初八九日以後，諸村赤蠅発生，群集牛馬嘬之，防之不止，漸瘦而斃。共計鋤牛三十二匹、牧牛十五匹、乗馬九匹、牧馬十八匹。二十日以後，大雨連降，其蠅漸去。

八重山南風見、仲間二村地震，地䧟水湧。自七月十九日至八月初五日，東海有聲猶雷鳴，晝夜每鳴，地震八九次，嗣後漸止。又仲間村驛路中間地䧟水湧，其圍一尺許。又村前汀場地䧟水湧，其圍二尺許。其時大地及離島無有地震。

六月二十四日，加增東宮御近習役三人，共充六員。

七月二十五日，額定東宮員役俸祿。額定東宮親方、大親三員，每員役知高各二十石；御物大親一員、座敷大親二員、御與力三員、御右筆一員，每員俸米各三石、雜穀各二石；御右筆相附一員，俸米二石、雜穀二石；御小姓三員、御庖丁二人，每人俸米各二石、雜穀各一石。

九月二十五日，世子尚哲移徙東宮。

十月二日，准小祿縣遷驛于安次嶺、赤嶺之前。小祿縣驛設在本縣之偏地，各村到驛路有遠近，甚屬不便。安次嶺、赤嶺兩村前地，約在本縣之正中，各得徃還之便，地理亦善。因其各役詳請。故准遷其地方。

二十一年，疫氣大行，諭賑庶人，併省免喪服。是歲正月之間，高嶺縣與座村疫氣始發，漸行世上，死者甚多。若夫醫生遭喪守制，妨于療治。只准其服父子、兄弟之喪，如餘服盡免。有官職者，亦多染疫，且居喪，缺欠公務。二十五日之喪，照以日易月之制服之。二十日之喪，惟服五日。十日以下之喪，殯葬日服之。又于觀音堂併御侍所及金城大樋川儀保御侍所，動用公項，備辦品物，令禪家僧祈禳。又主上軫念有人不賑而致餓死者，着發倉廪，可以周濟。于是，自首里以至田舍，各設主取，至野外藔居者徧為巡察。或有日榮以為食之人，而闔家卧疫不能拮据，亦無人賑救者，首里、泊、那霸、久米村發御貯米濟之，諸縣發各貯米濟之。至其或有財產之人，而全家患疫不能烹飯亦無人照顧者，則令其與中及親族以照顧之。雖然有不得相周以致死者，比及五月，疫癘漸止。自國中至伊江島死者共計四千五百六十餘人。

四月二日，准遷平良村于舊籍。豐見城縣平良村，康熙二十二年遷于今籍。自爾而來，百姓漸乏，居民减少，太及劬勞。夫舊村籍土地瘠薄而且磊砢，新村籍土地膏肥而宜稼穡。于今舊籍開營田圃，則獲収加多。況至田圃用水有徃還之便，風水亦吉。因其管之各役詳請。故准遷于舊籍。

五月十四日，始定稲穗祭並其大祭有係大禮，嗣後世子亦入朝行，永著為規。

六月二十一日，准定王子及三司官以每年春夏俸祿之初奉獻世子，因法司具奏，故准之。

九月，始定役使首里、泊、久米村、那霸民夫。是歲瘟疫流行，因僱人居少世上。不得已，發貴工值僱工。奈至疫止後，尚求貴工錢，甚礙役使。權且用各縣民夫，以備役使。但疫癘之後，正在農務之急，若違此時役使，誠以增民困窮。暫免役縣，額定首里、泊、那霸、久米村等處，每村設立主取各一人、筆者各二人、百姓頭各三人，使之管束民夫。當各公所使夫之時，額定每月起初一日至初十日，真和志平等之民供役；自十一日至二十日，南風平等之民供役；二十一日至三十日，西平等之民供役；令各民輪流供役。其上夫給工值二貫文，中夫給一貫五百文，暫廢舊立脚頭。

十月十五日，褒獎宮城鑄鏡。真和志村宮城筑登之親雲上，始鑄八重山桃林寺權現堂之奉納鏡三面，已成，甚美。因此賞賜褒書。

十月十六日，褒獎宮古島人多良間首里大屋子等候定時刻。宮古島原無定時刻之法。多良間首里大屋子、脇目指多良間筑登之兩人盡心，窺定時刻，較日影臺等無有錯差，得以本島之便。因在番頭目報明其事，褒獎兩人百棉布各三端。

十二月朔日，准本部縣復置檢者。本部縣嘗廢退檢者役，令保長等教督。但百姓怠惰而不努力，因此兩総地頭、田地奉行詳請。故准置檢者。

二十二年正月，准定王子座敷加置假與力一人。王子座敷與力，乾隆三十一年，每逢禮式、賓會，有所不便。故加設假役一人，共充三人。

十一月十一日，雷落宮古島前里村，擊死前里。是日未刻，宮古島前里村百姓真田前里及其女真佐利、池間村百姓奴知手三人，自圃回家。経過橫武嶺邊時，大雨雷落，擊死前里。驗看其疵，燒傷百會穴三寸許及腹周圍一尺許，其餘無恙。

二十三年正月十日，諭定元旦及上元、冬至，遣使進香于天王廟。元旦及上元、冬至等日，主上原無進香于天王廟之禮。特諭，嗣後遣御書院奉行進香，永著為例。

久米島仲里縣雨雪交降，草木之葉似染月白之土色。〈俗叫知屋加留土。〉正月二十七日，久米島仲里縣天陰時下雨。二十八日辰刻，細雨交雪而下。其後見草木之葉，似染月白之土色。

三月十四日，褒獎與那國島松原夫婦之孝。與那國島宇玉松原及其宇户那志，天性孝順。于乾隆十五年，其母沒世，父再娶妻。不幸父併繼母共患結毒，不得躬自起坐飲食，常卧床屎尿。且結毒甚有臭氣，每日以湯洗之。此時宇户那志產子歴四个月，但療治舅姑兼難鞠育其子。乃托其母以為養育，夫妻晝夜輪流侍居父母之側，盡心調養。且雙親平生所嗜之物，購于各處進之。已歴七年，保養無少怠惰。父壽七十有一，母年五十而死。又與島人相交和睦，本島各役併在番頭目等粘結于村民僉呈，報明其事。朝廷嘉彼外島之人而能如此，賞松原，陞階越筑登之座敷，并賜白棉布二端；賞妻，賜白棉布三端。

本日，獎于那國島女人加良差節義。與那國島仲底仁屋之女加良差，年三十四而為婺婦。父母、兄弟憐無其子，屢要改嫁。加良差意想舅姑丈夫既逝，無人主祭，何忍棄之改嫁？固辭不從。乃養甥以續。其後家業不怠，每逢忌辰、佳節，能薦饌具于神位。経今年五十三歲，能守貞節。夫彼地方屬在邊海，婦女之習輕而少正。唯加良差拔于萃群，守節如此。于是在番頭目等粘結于島民僉呈，報明其事。朝廷褒加良差，賜稱筑登之座敷妻之位銜，并賜白棉布二端。

五月七日，定具志川縣主毛世英直縣教督。具志川縣居民極窘，挹逋貢賦。或欠債者，或賣身者，不可枚舉。曾既設下知役，令其籌畫，尚未見効，貧寠倍加，風俗亦頹，不見興美。因此廢下知役，囑兩縣主直縣教督。今因按司患病，其不愈之間，唯縣主一人直彼地方，督之以所行事務。當知會按司舉行。

七月，准東宮置御別當役。原是東宮不設御別當役，王城別當役兼務其事。但遇王上行幸之時，有欠世子行列。故大親詳請，准置其役。

七月二十七日，雷落于與那霸堂村諷端多松林，鄰家無傷。

十月二十九日，准遷真壁郡糸洲村于前田原。真壁縣糸洲村曾遷本籍。自爾以來，無有蕃息，漸及衰微。況安里、小波藏兩村，於頃年退遷後面，糸洲村挺然在前，地理頹敗。但民地之內有前田原，風水善吉，更有耕田汲水之便。因村民併管之各役詳請，故准遷于彼處。[1]

十二月，定置御道具當役假筆者二人。原于乾隆二十六年廢除御道具當假筆者二人。但本役三人難辦公用，故仍舊設假筆者二人，循序而陞于本役。

二十四年正月，始定王妃殿加置大親假筆者一人。王妃殿大親筆者兩人，掌管殿中諸事。若不夜直殿中，恐欠不時公事。故令從每夜一人輪直。但有兩人難辦晝夜之務。故加置假筆者一人。

二月十九日，廢総橫目。在儉約時，設総橫目。因今改正條制，而公務减少。故廢其職，令寺社奉行兼行其事。

九月十日，准大里縣遷當間村于真壁原。大里縣當間村民居無憂繁榮，且其田圃用水亦不便利。夫真壁原不唯有田圃用水之便，且風水亦善。因村民併管各役詳請，故准遷于其地。[1]

十二月六日，諭置褒美科律主取，以定科律。本國賞罸素無定制，當臨事時，查考前轍，以為舉行。而舊例之內亦有不相均者。故命向天廸·伊江親方朝慶、馬克義·幸地親方良篤為其主取，編脩褒美科律，以定法制。[1]

十二月十八日，褒獎與那嶺筑登之親雲上請堅貢舩併槓椇以省公費。那霸西村前任接貢舩戶與那嶺筑登之親雲上，乾隆三十四年造接貢舩時，准其意見，在造舩場用火烘舩。其舩堅緻，無有泄漏。亦三十六年造接貢舩時，與那嶺経請，補添龍骨〈俗呼添艍〉，是以得用二次。又頂帆用下布十一端造之，用得一次，請領下布十一端自染久普呂色用之；用得二次之時，只領二端以致修葺。每赴中華，省布九端，永省公費。因此掌管各役備由詳請。故賞賜上布二疋。

本日，獎接貢舩工師石川筑登之親雲上。乾隆三十八年修葺接貢舩時，托潮底板五所既有朽爛。工師石川初設拔換船板之法，修理堅牢，徃還中華以得保全。故賞上布二疋。

二十五年二月三日巳刻，雷落于天王寺南邊間地，擊破大松一株長一丈五尺許，其餘無傷。

九月十九日，褒嘉渡名喜島又吉善行。渡名喜島河真又吉之父又吉筑登之親雲上年五十三，而為盲目。嘉真又吉夫妻能盡孝養，及今父又吉年已八十四歲，身體康健，心常安穩。嘉真又吉生下六男三女，皆視習孝行，而家風和宜。且從弟武太又吉幼穉之時被背雙親，家業將至傾亡。嘉真又吉捐資助濟，凢所教者，無異自家，故其家業就饒，及今祭父母之禮裕為舉行。又徃年時，特到糸滿村受肄釣鱣之法，教之島人。是以島中捕鱣者多，各以其油價錢墊補賦稅之資。又烟臺邊原無用水，以致不便。嘉真又吉起見于烟臺下，掘得泉水，不唯用水之便，亦利田圃。舉島老幼見其所行，皆致心感。又為升取役，勤職多年，及今年紀已老。因此掌管各役備由詳明。故賞賜階越筑登之座敷。

二十六年二月二十一日，褒獎宮古島下地仁屋精習造舩之法以教于島人。宮古島嘗無山林，所用舟楫徃八重山，乃得造作。至頃年，杣山暢茂，至今在本島可以得修造。然而未精知其法，取材木時多費人夫，又材木多損于無用。西里目差下地仁屋曾經學習造舩之法，于乾隆三十九年寫出舩隻格圖併丈尺各式格賬簿，由是初用其式。且每逢造舩，因令下地仁屋兼本職為料理。自此而後，無有諸般之費，利益本島，而顯其所習之效。因此在番頭目等備由詳報。故賞賜白棉布二端。

三月二十一日，准御系圖座置假中取一人。御系圖座原有中取三人。雍正十年，廢其一人。至于邇年，公務繁冗，不得辦理。因此准置假中取一人，循序而陞于本役。

四月四日未刻，雷落于羽地縣仲尾次村鍋平良之家，燒穿房屋，家人無恙。

十一月三日，褒獎玉城縣総耕作當嶺井等掘開水道之功。玉城縣富里、當山、奧武志、堅原四村民地之內，収得二百九石餘之田。因無源泉，不利稼穡。當旱魃時，稻禾不登，百姓憂苦。但総耕作當嶺井親雲上、夫地頭知念筑登之、糸數村仲榮真仁屋三人，俱起掘闢水道之見，與檢者及四村頭目等商議。乾隆三十五年，勸勵百姓，于富里村仲榮真川、屋武多川、當山村未嶺川三川之下，築石為堤。其長六步、高自六尺五寸至八尺，留蓄流水一區。自此，掘墾水道，至于目期原長九百四十餘步，至于野禮原長六百五十餘步。其內不堅之處，掘闢泥土，而以石築之。至今已歴七年，並無水旱之患。每年収得二百餘石，永為百姓之利。各役備由報明。隨賞嶺井等三人并各從其事者，皆擢其位。

十一月三日，褒獎大宜味縣饒波村前田等掘闢水道之功。大宜味縣饒波、大宜味兩村田畝之內，饒波出口原有収得二十七石餘之田，真榮武多原有収得九石二斗之田，共得三十六石餘，皆天水田。天旱之時難以稼穡，村人均賠以其稅，百姓不免其憂。乾隆三十三、三十七兩年旱魃之時，饒波村前田筑登之親雲上、前山川親雲上、総耕作當平良筑登之親雲上、耕作當金城筑登之俱用心意，見察可闢水道之場。于古志波邊川築起塘井，高一丈三尺、濶一丈二尺，鑿疏岩石二十二步餘，以為水道。其長三百七十步餘，設樋長二十步，引注田畝，故無天旱之患，以得稼穡成熟，其田亦肥，永為兩村便利。各役報明其事。隨賞前田等四人并各從其事者，共擢其位。

十一月，諭定每逢先王御法事，令圓覺寺、天王寺住持捧遷神位。原是先王御法事之時，有官役佐事僧捧遷神位。諭問：「嗣後當令圓覺寺、天王寺住持捧遷神位可否？」國相、法司商議，奏覆：「諭旨合禮，當遵行。」因諭定為例。

本日，定王母、王妃就席時，王妃向王母席而坐。原是王母、王妃拜謁先王時，在御書之間相列而坐。諭問：「嗣後當令王妃向王母位而坐，可否？」國相、法司商議，奏覆：「諭旨合禮，當遵行。」因諭定為例。

十一月二十三日，褒獎前任久米在番向天祥教訓百姓之功。久米島具志川縣之民，至于頃年，怠慢農業。且遭凶歲之患。況運稅舩隻亦遇風浪之難，裝貨盡致丟吊，彌至窘迫，日食難續。時哉番向天祥·松田親雲上朝顯察其情狀，體照御檢使所定條欵，勸勵農事。百姓從羕其教，所荒田圃振力耕耨。且因改掘浮溝，故天水田亦引其水，而得耕種。至諸般之事務，亦盡心力，教示百姓，是以漸興財產。原來所欠貢米及貯米、借米、村用之米共計一百六十石餘，僱錢二萬二千貫文餘，皆以田圃所獲并細綿之價盡為納清。又本縣西銘村大溝、阿良溝等處，自白瀨川原掘開水道注來，為縣中農田用水。但因不備塘井，故每逢下雨，多致損敗。每年修葺之時，費用四百餘，民夫甚妨農事。是以大溝井口築起堤坊，長十步、橫五步、高六尺；亦阿良溝井口築起堤坊，長六步、橫二步、高五尺，各備塘井。又上江洌村富祖古溝，雖係十七个所之田地用水，但源頭窄小。當旱魃時，各田不得耕種。故亦設備塘井，以為蓄水之處。又仲地、山里、具志川、仲村渠四村，田地用水有從山垣原塘井流來。然其水淺，難以通達。亦加修理，高築堤坊，故得流通。不特注田，至各村亦得用水用水。是皆賴向天祥之教示，永得保全，而為本縣之便。于是，後任在番暨保長等細加查看，備由詳報。隨賞向天祥畫軸一幅、上布二疋；併褒各從其事者。

十一月二十三日，褒獎前任久米在番毛九彩闢溝築堤之功。久米島仲里縣，自慶味原以至宇江城、比屋定、阿嘉三村路邊地方，有収得十四石餘之田。至于近年，淤泥流入，不得耕種，百姓不堪其憂。乾隆三十六年，在番毛九彩·佐渡山里之子親雲上安元教示彼島各役，見有農隙，設備浮溝。其基脚自一步半至二步，高自五尺至六尺，長九十餘步，以其泥水引而流入村後兼久圃二萬五千餘坪之處，其圃方得膏肥，其田亦仍旧為播稲種之處。又流入濱崎兼久及前兼久地方五萬餘坪之處，漸次地肥。又阿嘉村多有天水田，小旱時亦水竭，難以耕耨。乾隆二十五年，于宇座原設備塘井，長二十四步、廣七步、高八尺，自其塘口掘疏水道三十餘步，因此収得米穀一百七石餘之田，得保其水，多為本縣之利。是以後任在番、各頭目備由詳報。隨賞毛九彩上布二疋，彼島諸役亦擢各位。

二十七年二月，加置御近習寄筆者二人。御近習寄筆者素有四人。近因公用加多，難以羕務，故加置二人。

四月二十九日，准粟國島置檢者。粟國島邇年叠遭災殃，多逋貢賦。于是在番素以諸凢之事教統民衆。但其役職每年交代，因人異教，亦異民難以從。請准照諸縣之例，以為交代，至其祿糈賜麥七石。其地頭、保長等詳請其事，故准新置檢者。

八月十二日，始置大美御殿勘定主取一人。

九月十七日，主上北巡省山。〈俗呼杣山御見分。〉此日主上啓鑾，北巡省山。経臨読谷山、越來、美里、具志川、北谷五縣及國頭九縣。世子暨管山法司、御物奉行等官隨行。冬十月二十日回城。

十一月間，本國及外島有白浮石漂來。本國及久米島、麻姑山、八重山等處海濱，有許多白浮石〈俗呼加畱石〉隨波漂來。不知何方漂來也。

十一月間，麻姑山田上地方有鶴四翅來棲住。

十二月十七日，諭定授法司時直命授任。授法司時，例有具奏。但因任重，嗣後不用具奏，直命授任。永著為例。

二十九年三月十二日，諭定先王月忌之日，主上不得親拜之時，代命世子。先王月忌之日，主上不得親拜之時，原來代命詣來王子燒香行拜。但當此時，世子有與其拜，故嗣後命之舉行。

四月二十一日，准遷屋比久村于川麻志原。佐敷縣屋比久村屢遭不幸之患，居民减少，甚及衰微。今村地膏肥，圍場薄瘠，収獲缺少。但川麻志原土地瘠磽，不利稼穡。如移其地，則風水善吉，而得汲水徃野之便。況復下雨之時，村中泥水流入田圃，多為裨益。各役及村民皆請遷其地。故准其請。

五月，諭命津嘉山翁主襲繼聞得大君之任，因裁定隨從官職并諸禮式。主上命津嘉山翁主襲繼聞得大君之任，授賜知念縣總地頭并知行高二百石。因裁定官職，現置紫冠大親一員、座敷大親三員、御番頭六員、大親筆者一人、假筆者一人、庫理大屋子一人、筆者一人、士御掛九人、表下代二人、御內原下代二人、御馬馱一人、御儀者親雲上一人〈兼務奏者御番〉、筑登之二人〈同上〉、外城六人、家來赤頭八人、田舍御掛八人、御悴者十人、脇付一人、御火缽阿茂知良禮一人、相付一人、阿茂志良禮六人、安嘉麻五人、小安嘉麻五人。今裁去總大親并紫冠大親二員、大親筆者一人、庫理大屋子一人、筆者一人、御茶湯庫理大屋子一人、筆者二人、士御掛十五人、表御庖丁一人、假一人、御內原御庖丁二人、下代二人、庫理當藝人、庫理筑佐事一人〈是從家來赤頭之內兼務其職。〉、御儀者親雲上一人、筑登之一人、御供親雲上三人、筑登之三人、家來赤頭五十一人、田舍御掛二十二人、御悴者五人、外御番所御番二人〈是從位家御掛之內兼務其職。〉、主部諷頭四人〈是從家來赤頭之內兼務其職。〉、鐘之御番二人〈同上〉、外城六人、女大親脇付一人、阿茂志良禮八人、安嘉麻三人、小安嘉麻三人。又除去鐘撞堂并西之番所。又停止元旦之日在御書院庭前及前御庭米蒔之禮。有停止此日自知念、宜野灣兩縣進獻御甕、御酒、御捧。又停止元旦及上元、冬至之日，紫冠大親以下諸役及知念、宜野灣兩縣保長及位衆於惠加人等同在御庭舉行拜禮。又停止十二月二十七日為歲暮事，取納奉行一員、役人一員著色衣冠，率領國頭九縣併諸外島保長奉獻御捧物併目錄，在御庭行拜禮。又停止上巳之日為于瀨組御捧事，宜野灣、勝連、與那城、喜屋武、兼城、豐見城六縣奉獻各色海味。[1]

六月八日，裁少佐敷御殿員役。王妃已薨，公務减少。因此裁去紫冠大親二員、座敷大親二員、女大親、大親筆者一員、御道具當大屋子一員、同筆者一員、士御掛七員、御庖丁一人、假御庖丁一人、御供親雲上三人、同筑登之三人、御儀者親雲上三人、同筑登之三人、家來赤頭十九人。存置總大親、紫冠大親一員、御物大親一員、大親筆者一員、同假筆者一員、庫理大屋子一員、同筆者一員、士御掛十人、庫理當二人、外城六人、家來赤頭二十四人。[1]

皇上特賞國王縀疋、玉器等物。本年之冬，王遣耳目官向翼·東風平親雲上、正議大夫毛景昌·喜瀨親雲上等入京進貢。因風不順，翌年五月方到福建，十二月前徃德州。時蒙山東撫院，憐念琉球貢使大寒之時連夜上京，如貢使等當衣服無缷，但從人等衣服不足，甚致勞苦。乃捐発皮衣，傳令本地州官恤賜與力以下十六名每名各一件。但撫院衙門在遠，不能親謝。同伴送官商量，而具稟帖，請其州官以為謝禮。已及上京進貢，叨蒙皇上隆恩，除正貢外，特賜國王各色縀疋、硯、玉玻璃、甆器等物等件，賜正副使各色縀疋、銀兩。又皇上祭大庙禮成還之時，正副使、通事奉旨，同百官及朝鮮、南掌、暹羅等國使者得隨鵷鷺之班，跪接聖駕。時蒙暫停聖鑾，特遣大臣傳旨，問國王平安。遵即回奏托福。又預奉旨，賞賜竉宴、品物。蒙皇上駕臨紫光閣之時，與朝鮮等國使者恭迎聖駕。在其露臺，得隨王爺班末，頒賜滿州御茶及籠宴。且在其庭，賞正使各色縀十六疋、荷包五對、盃一個；賞副使各色縀八疋、荷包三對、盃一個。又蒙皇上幸圓明園之時，恭迎聖駕前赴其地，賜寓於園外人家，屢次與朝鮮等國使者召入御前，頒賜御宴，賞看演戲、烟火、盤扛、獅舞、相撲等藝。又賞正使縀子三疋，賞副使縀子二疋，至從人亦賜宴，留在十有一日方回公館。其餘公務如例全竣。回至福州之時，副使毛景昌在浦城縣病故，于癸卯年正使向翌回國復命。

三十年四月四日，准大里郡遷西原村于阿多伊原。西原村所耕田圃離村遙遠，所有水井泉微欠用，徃到八九町間汲水，多費時刻，百姓疲倦。今已如此，則恐將來益疲。夫阿多伊原地方有便徃野汲水，且風水亦善。各役、百姓請遷村于其地。故准其所請。

四月九日，伊平屋島島尻地方雹雨大降。此日未時，島尻地方雹雨大降。至于申時，天氣晴朗，山河、田圃俱無損圯。

五月十七日，褒賞本部郡邊名地小濱等造渡久地港之矼。渡久地港所渡之長有八十步，無有橋杠。故將公夫、郡夫日夜設立漕番，用小舟涉人民，甚屬不便。且渡久地村所耕土地隔港在北，徃還費時，有礙農業，百姓受疲。是以先年法司蔡溫·故具志頭親方巡見杣山之時，既飭于其港可設造橋。然其處皆屬砂地，且係潮水出入之地，無計可造，拖延已久。濱元村前邊名地親雲上、邊名地村故邊名地親雲上、備瀨村故小濱親雲上、具志堅村前徤堅親雲上、並里村前渡真理親雲上等任酋長時，各皆用心，設造木杠，以為人馬徃來之便。于此渡久地村亦漸興旺。所有木杠屢次頹敗，不堪修造，多費民夫。伊酋長等亦盡意慮，每有農隙，約集百姓于附近海邊，聚取礁面扁石，用小舟載運。上屆戊寅年三月興工，翌年四月矼全成。自爾以來，大風雨之時無有損圯，永為公便。且於郡中亦甚為便。掌管各役報明其事。因此每各人賜褒獎。

五月十七日，褒獎名嘉村親雲上善行。與那城郡伊計村，原來忌辰、節祭並不舉行。上屆丑年，平安座村前名嘉村親雲上任南風掟之時，兩総地頭令其為伊計村下知役。名嘉村屢徃其村，以加教示。又時喚集男女囑曰：「為子孫者，不知父祖之忌辰併節祭之禮，是滅人間之本心，誠不可然也。」因叮嚀告示。百姓漸次感発，是歲七月始行盆祭，供備饔飱，燒香致祭。名嘉村折費己資，設造掛物、神主七十一軸，分與各人。自此每逢正、七月併忌辰、佳節，即行祭祀。又行薦新穀之禮，以盡孝心。又平安座村逢暴風之災，日食已缺，百姓將及糊口以離散。名嘉村発出己資借與，不加利息。且時常給事務，而猶日不足。終當典自己仕明賬簿，借出銅錢，分借百姓，濟其饑荒。又有數人涉徃上原村迷失海路，將及溺死。名嘉村見之，駕去小舟救之，加心療治，以活其命。名嘉村多為村便，且有救人命，闔郡各役及百姓等報明其事。因此褒獎，陞勢頭座敷位。

閏五月，准唐榮考試役職時定進場人等品級。唐榮役職交代之時，嗣後考試，著作漢文并文類総師，准允自中議大夫以至黃冠進場。試其寄役，准自座敷以至通事進場。試講解師、訓詁師、通書役，准自座敷以至黃冠進場。試漢字御右筆、定加勢、通書役，准自黃冠以至秀才進場。因総理司、長史、諸大夫詳請，故准如此。

閏五月二十八日，勝連郡石嶺原雨降雷落，擊死民松。此日酉時，石嶺原雨降雷落，擊死平敷屋村農民松。

六月六日，准久志郡遷大鞁村于兼久原。大鞁村原無井水，只用山水。是以居民多為病，身死者多，而生子者少，以致民居漸少。幸見川田村東有泉水用之，以後病人少。然其水在遠，且所耕田圃離村亦遠其外，不便百凢事務。夫川田村東兼久原地方，不惟副用水農業之便，即驛亭徃還甚便，風水亦善。又本村名與器物名不異，稱呼不善，百姓皆不安心。因此各役等請遷村於兼久原，改名富久地村，而掟役亦呼其村名。故准如請。

六月二十六日，認定看守山川陵人等改著王妃殿，各役守護之。山川陵今當除去其看守人可否，宸念未決。暫且詔著王妃殿各役看守，而其看守舍，亦定發王妃殿宮項修造焉。[1]

七月，山川陵四面築石為圍。山川陵因歴王妃三年回忌，即解去陵舍，四面新築石垣，其內建門，前亦結看守舍。[1]

八月朔日，賞封真榮田里之子祖母紫冠室位之銜。武成烈·真榮田里之子崇嘉祖母欽氏真鶴，今番年九十九，是世上尤稀之壽也。因此賞賜紫冠室之位銜。

九月十六日，褒賞國頭郡謝敷村大城仁也善行。國頭郡謝敷村謝敷地方有出米六石余之田，係天水田，小旱則稲禾不熟，大旱則不得播種，百姓皆致愁苦。其村有大城仁也者，盡心発慮，與其村耕作當併山當等，上屆未、申兩年，自邊伊口川地高六十步之處，决開水溝。其長二百五十步餘，掛樋長三十五步，引水注田。自此以後，其田有防天旱，全獲穀數。已歴六个年，屢逢大雨，並無水損。由是見之，至于後來，可以保全，而為永代之便。又山野間地，伊等檢束，今植蘓鉄，有防凶歲之饑。此亦所為村人之便也。舉村百姓及各役報明其事。因此褒獎大城併勤勞者三人，賜各爵位。

十月，始造國頭郡名真殿，及聖主拜謁。徃昔，先王尚圓未踐祚時，在國頭郡宜名真地所尊竃神，至今遺跡猶存。舉郡人民雖為尊敬，然非公祭，所以質朴不雅。馬羕基·前國頭按司正方稟請行公祭、光旧跡。因此，命毛昌德·禰霸親雲上盛壽俾製造其殿，以瓦蓋之，擇選村民一人立為看守，免其夫役，賜赤八卷位。嗣後三十二年冬十月，主上從內院拜謁其遺跡。

三十一年正月四日，賞賜真榮田里之子祖母綢、綿等件。武成烈·真榮田里之子崇嘉祖母欽氏真鶴，今番登滿百歲，古今最稀之壽也。因此賞賜色檜垣紗綾二端、綿子一把、紺島細上布一端。

二月三十日，伊平屋島島尻村雨降雷落，擊死我喜屋仁也妻真嘉户。此日當晝雨降，雷落于文子我喜屋仁也之屋，擊死其妻真嘉户，餘無被傷。

二月，始定清明次日遣使致祭于尚文公陵。每逢清明此日，王上拜謁極樂陵。從今年始定，此日遣王子或按司一員，致祭尚文公陵。又其祭品，照寢廟例奉供。永定為例。

四月十四日申時，読谷山郡喜名村忽起龍風，損壞人家五十五軒，吹倒圍村松木六株、唐竹千餘株。

八月，停止奉獻紫差二結於聞得大君宮。每年自南風原郡獻上紫差四結，其內二結遣下庫理勢頭役奉獻聞得大君御殿。額定從今番停止之，令其殿役為取備。

九月十三日，一乳而生三女。國頭郡宇嘉村玉大城之妻一乳而產女子三人。母子俱存。

十月，准新築那霸東村河邊道路。東村只有市場一路，當市人集會時甚為擠擾，人馬來徃難通過。況於諸凢事務亦多不便。自里主館前以至東村河邊一帶，原來未有路途。若於此處新築路途，即有徃來之便。那霸官等詳請其事。故准如此。

十一月，准東宮置勘定主取一員。東宮新置勘定主取一員，額定三年交代。因大親稟請，故准如此。

三十二年三月二十八日，褒賞渡名喜島龜上原孝行。龜上原乃渡名喜島人。父年七十，齒牙衰弱，難吃硬物。每日飲食從父所好，令妻烹調供進。且因父嗜酒，故每有徃那霸之便，買酒來，每日兩次進之。夏冬衣服亦優供備。上原冬日南畝回時採薪煖寒。又躬徃那霸之時，買珍味來而進。是以父甚喜怡，上屆亥年，父年九十有一而死。夫生則無有怠慢，以盡孝養；死則舉島男女共為厚葬。且兄上原年三十餘而死，其子俱係嬰孩。上原籌畫家事，以為助濟。今番其子俱成長，家亦饒足，無欠祭兄上原之禮。且其島逢災，飲食不敷，又疱瘡流行。上原借錢貧者，不加利息，以治疱瘡。又老于農業，拾取草芥等類腐爛饒肥，其農収獲加多。島人因效其風，皆能工于農事。用糞，皆得農利。且島地褊狹，當大風時，吹颺潮水，損傷薯苗。上原預以茅薄等類造苫，看見大風將起，護覆著薯苗，是以無所損傷。不惟栽于己之園圃，常多貯之，將其所剩薯苗分與島人。夫上原，外島者，而有孝行。且於親戚及島人交以和睦。況為本島般般，設得其便。因此島人共感其志。今般其年及五十餘，酋長、在番、地頭等備由，聲明朝廷。故嘉賜階，越筑登之座敷位。

三月二十八日，褒獎渡名喜島宮平仁也善行。渡名喜島東面所有津口窄狹，舟楫徃還之時多有衝擱，以及免難。其嶋宮平仁也発慮，以一人之力，築石作壇，高一丈三尺、橫二間，栽植樹木以為看定津口之記。自此日夜諸舩容易徃來。又其島蠶子都是殭死，宮平與龜桃原同徃伊平屋島，求蠶䖢來，分與島中，自此漸次繁息。又徃読谷山郡，購無鬚小麥來為播種，已宜土性，較於平素之麥熟早獲多。因此分與島中播種，共得利益。又宮平岳母年已七十餘，于上屆戌年喪一男。至寅年，其女宮平妻亦辭世。奈何老邁，無可賴之人。宮平移來奉養盡孝。夫宮平永為島中之利，又孝養岳母，人皆感悦。又曾勤烟臺司之功。因此酋長及在番頭目等職報明朝廷。隨獎筑登之座敷位。

本日，渡名喜島褒獎龜桃原善行。渡名喜島所有坂坡之地不能耕種，棄為間地。龜桃原赴思于彼處，以石築，上植蘓鉄，以畱泥土，則可得耕種。遂築起為農畝。島人見之，爭先作得農圃，此島中之所便也。又曾蠶死絕之時，與宮平仁也同徃他島求之，而廣島中。又徃與福原耕場之石垣路碌䃚難行。滿潮之時，遠轉山徑而為徃還，不堪劬勞。桃原軫念，于退潮之時，自率家人，取集海石，築石為堤。自甲午年三月起工，至乙未年十月完竣。長七十間、橫三尺、高二尺五寸。自此以後，徃還易通，永為島中之便。又有島人在海破舩，將及溺死，募人同救其死。又曾有勤烟臺司之功，因此酋長及在番頭目等職報明朝廷。獎賜赤八卷位。

本日，與那城郡褒獎名嘉村親雲上等善行。與那城郡屋慶名、安勢理、饒邊等村，民地之內平田原、普那多原、安津多原、穀津利原等處田地有三萬五千餘坪，収得穀數一百二十二石五斗餘，皆係天水田。小旱時水難保。每當大旱，不能栽禾，賠納其租。百姓極受勞苦。平安座村前名嘉村親雲上、地頭代名嘉村親雲上、總耕作當前饒邊親雲上、同役池味親雲上相共商量，若築堤於松川原，從此濬疏羕溝，則可保其田水。遂將其由與彼三村民庶相議，僉謂人寡力少，不勝其任。又與郡庶細議，郡庶聽從其議。上屆申年，築堤長五十二間、橫十二間、高一丈五尺。又掘羕溝，通于穀津利原，長三百間；通于平田原，長二百五十間、高丈三尺。是以水常滿足，注入于普那多原、安津多原。厥後無天旱之憂。今歴八年，雖逢風雨，不有損壞。則見永保，以為各處之便也。因此百姓、頭目及各役等備由報明朝廷。隨獎彼四人及勤勞者賜位。

四月十五日，雨降雷落。此日雷落于西之阿佐那，擊折旗竿五尺許上，其末碎散過半。且東邊草木之葉猶似燒萎。又雷落首里內金城村島袋之家，燒其屋，人口無傷。又有羽地郡仲尾次村舩隻泊於那霸港，雷落其舩，而桅檣處處有疵。舩上人數並無傷。

目錄
尚穆王
三十二年七月十二日，改定先王尚貞繼妃神主春夏差遣薦新之官。前此，遣御近習頭薦春夏之新于先王尚貞繼妃真壁按司加那志神主。嗣後，遣御書院當薦焉。永着為例。

九月二十七日，始置奧御書院奉行一員。始舉紫冠一員以為奧御書院奉行，總理內院諸凢公事。隨賜役知高三十石。

十一月三十日，免具志川郡総地頭職直郡辦事。具志川郡百姓極疲，風俗亦悪。于上屆午年，令総地頭教正郡民，令尚直于其郡細加教示，因此風俗漸改。百姓深從教令，勵精勤力，貢稅逐年加納。今其進農事已如此，則嗣後愈勵愈勤，可知矣。至于前所欠帶貢稅，應令分其數以年納。又隨免総地頭直郡辦事。

十二月十五日，始定不勤朝覲及諸公事者，著納役料貢米。從前，王子以下授采地及知行者，或長告暇不仕併幼穉者，又染病請辭職者，又不請辭諸公事，三月而其病不症，已至四月令納役料賦米，以為定額。嗣後，若有無職務而長久不勤朝覲者，亦照前例，納役料賦米。永著為例。

三十三年十二月朔日，題定奧御書院奉行役知高四十石。此職原賜役知高三十石。因其早晚侍居御側，能辦諸凢公務，實係重職。故照依御物奉行之例，加增役知高十石，共計四十石。且賜御印判。永着為例。

三十五年正月元日，因有日食，朝賀諸禮至初二日舉行。是日因有日食，王上特諭朝賀諸禮至初二日舉行。元旦之日，照依中華救日之禮，躬御冠服戒慎，以行復明。任職王子以下諸役亦着衣冠，各在直所戒慎，待復明時然後退焉。

正月三日，皇上特賞國王御書匾額、玉器等物，賜正副使縀疋等物。耳目官向猷、正議大夫毛景裕入京進貢之時，王上叨蒙皇上隆恩，除正賞外，特賞御書匾額海邦濟美四字，並如意玻璃等器二十五件、絹箋四卷。又賞正使各色縀子十六疋、荷包五對；賞副使各色縀子八疋、荷包三對。且除例宴外，屢蒙召入御前，賞賜平日御食、克茶、克菓、克食，洵千秋之曠典、百世之榮光也。其餘公務如例全竣，丁未之春歸國。

三月十三日，准遷豐見城郡田頭村于志茂田原。田頭村所居下民不堪病身，漸就疲倦，民居减少，甚及衰微。更有用水不便，于本村籍永難保居。夫民地之內志茂田原土地瘠薄，本村土地膏肥，遷村于志茂田原，稼穡得利，且有田圃用水之便，地理亦善。因村民併掌管各役詳請，故准遷于其地。

六月十七日，始定看守御茶屋役職四年交代之期。看守御茶屋役原無頂缺之期。嗣後額定勤職四年，以為六月交代。

七月三十日，准平等所加構護守之屋二橺。平等所詰問罪人之時，于連其事者甚多，與罪人同入之獄屋，事屬不宜。且在獄屋之人當染病時，另無致療治之屋，甚有妨碍。因此准構護守之屋二橺。

閏七月六日，准平等所加置大屋子二人。平等所大屋子職，因新立科律之法，故諸務繁多，從前人數難以辦理。暫大屋子額加置二人，至其俸米，自平等所公物照大屋子之例以發賜焉。

九月初三日，具志川、北谷、越來三郡，每郡設置下知役一人，又令各御物奉行每郡令管。具志川、北谷、越來等郡極受疲迫，農業亦怠，風俗為悪。自今不加教令，甚有不便。擇選人品，每郡設置下知役一人，定勤職五年之期，令其教督。但御所帶方御物奉行並其吟味役兼諸公務，勢必難辦其三郡興旺之間。將三面御物奉行，每郡分授，以辦公事奏王。奉旨依議，因此御所帶方管理北谷事務，御用意方管理越來事務，給地方管理具志川事務。

九月十九日，准摩文仁郡加立檢者一人。摩文仁郡近年疲乏，更兼近年屢遇饑饉，諸稅多缺，借債繁冗，賣身之人已及一百餘人。又小渡、波平、石原、伊禮四村猶亦受疲，將及離散。今番不加教令，事屬不宜。然以檢者一人之力甚難辦理，應加立檢者一人。因此田地奉行粘結于兩總地頭之呈，以請其事。故准其所請。

十二月十三日，准北谷郡加立檢者一人。北谷郡從前疲苦，飭令下知役營謀回衰得盛之術。遵即徃視察焉。但風俗不善，人民怠慢，不力農業，多有廢地。且其所缺諸稅盡焉，合數其外事務亦多。下知役、檢者兩人不能料理，應自今年以至酉年，加立檢者一人。因此兩總地頭粘結于下知役之呈，以請其事。故准其所請。

編成褒美條例一本、科律十八本，頒行各處。本國未有賞罸例律之定制，照依舊例處行。或事同刑異，輕重不均，恐致舛誤，所関匪輕。王上深憂慮焉。於是國相尚和〈読谷山王子朝憲〉，法司馬宣化〈宮平親方良廷〉、向邦鼎〈湧川親方朝喬〉、馬國器〈與那原親方良矩〉會議，於乾隆四十年乙未，題請設職編集賞例科律。王上依議，命向天廸〈伊江親方朝慶〉、馬克義〈幸地親方良篤〉為其奉行。向天廸等編成褒獎條例一本、科律十八本。法司馬國器〈與那原親方〉、向宏基〈渡久山親方朝紀〉、向天廸〈伊江親方〉逐一校閱，恭呈御覽。奉旨從令，以後宣依此書處行，以助教化。法司遵旨，飭令該管各官，無吹毛求疵、慘刻嚴刑之差，再三確議。倘有難以處者，應達睿聰，遵經書、律書之旨，改正處行。頒行各處。[1]

三十六年四月初十日，褒賞伊平屋島仲田村前名嘉親雲上善行。伊平屋島仲田村前名嘉親雲上，掟役至地頭代役，公務全竣，毫無誤失。又冊使臨國之時，奉借米二石餘。上屆申年國用不敷之時，亦奉借米十石。依此特賜褒賞。且我喜屋、島尻兩村所有田地之內屢有潮水侵入，害痛稲禾，是以盡心發慮。上屆戊寅年，捐自己資，築起防波之堤。其長二十步、橫二步半、高三尺。又其田地之尾水難流通，不堪損破。改決水溝，其長九十步、深五尺。自爾以後，永為村中便利。又名嘉現在我喜屋村，居民并親族有困窮者，屢給食用，共計米十二石餘並蘓鉄千三百餘斤、牡牛三口、銅錢三百六十貫文。又以米粟四石餘無加利息借之，以備賦稅并造船之需。又村民或生子，或染病，屢給米、醬等物，以為療養。又免身價米之奴僕夫婦俱及餓病，移之於家，厚為調養。雖救其命，亦年成豐登之間留居家中，而致贍養。與村人交和睦，又能老農業。村人見學其風，各致心感。因此闔村百姓及頭目、各役等備由報明朝廷。故賞賜勢頭座敷位。

褒賞伊平屋島諸見村前西銘親雲上善行。伊平屋島諸見村前西銘親雲上，掟役至保長、夫地頭、總山當役，勤職已十九年。又為御膳所御番，迄今已十九年，不敢怠慢，以致勤辦。且任掟役之時，能加教令，所有諸稅無有遲滯，全為納清。又任島中綿子當之時，留心教令。是以每年奉納綿子或二百八九十把，或三百十四把。又使奴僕甚以叮嚀，其內困乏者及能事主人者，贖身之時，其子無價恤給。又至甥兩人篤為寵愛。內有日食難續者，送給奴婢并米穀。又幼稚時失父母者，移家撫養。已及成人，令其娶妻，以立門户。若至親族困乏者，亦考給米錢。常與村人交以和睦，人皆深感。因此保長及掌管役等備由，報明朝廷。隨賞賜勢頭座敷位。

褒賞伊平屋島田名村池田筑登之善行。伊平屋島田名村池田筑登之，自赤子時，承池田筑登之夫婦撫養，以為成人。但其養父素家貧乏，賣身他家。養子池田自十五六歲營勞求財，至十八歲贖來養父。養父無位，甚是愁痛。勸養父任耕種當役，已隨父同加教令。故田名村與他村異日食饒豐，將其功勞賞賜筑登之座敷位，此遂原來之願也。且本村有大堀，寒氣甚強，至老叟者烤火漸防。是以購買被禊，供養父母。自此無寒氣之憂。又至日食，或漁以供魚，或畜豚以供肉。且養父母在時，設造塚墓，以安其心。養父年七十九而死，養母年六十八而死。又本生之兄既為病身，日食難營。是以每年賦米并諸出錢、日用、食需不足之時，發資補之。且養母之兄貧且帶病，更所生之一男賣身他家，無可賴之人，是以三十餘年叮嚀養之。其一男贖身時，令其移養。臨終之時，亦有托賴，則葬池田之墓。至其祭祀，亦出資補足。又勤耕種當役既及數年，因染病症。雖辭其職，能老農業，教之村人。故上屆戌、亥兩年饑饉之時，唯田名村有穀食用。拜借之米亦讓給他村，防其饑餓。此池田料理之所致也。且比佐志原有五端餘之田地皆天水田，旱魃之時，稲禾不登，百姓憂苦。池田起意見，與村人商議，自田名小堀之尾渡口之處，疏水溝，長百五十步、橫二尺、高一尺五寸。自此其田膏肥，今為播苗之田。且知那古道路狹窄，石多難行，兼多毒蛇。池田發慮，伐除草木，開廣其路。又夜中有與論島船隻遇着逆風走上湏武久和外礁，通船八人將及溺死。池田急告村人，身先駛出小舟，救助其難。村人亦皆來，因此其舟及貨物等件俱無失落，以得救助。如此孝心甚厚，至平日行亦正，且與村人交以和睦，多為村中之利。依此通村百姓及頭目、掌管役等備由，報明朝廷。隨賞賜黃八卷位。

褒賞國中及各外嶋人民奉借米錢。乙巳年，本國大饑，萬民困窮。既發倉廪救助，而粟米不足。因此飭行國中及各島，凡有錢穀者奉借，以備國用。又遣飛船到太平、八重兩山告需。各人皆思今次一統大饑，然今聚採，以補國用，是亦一時奉公也。西原郡小波津村前掛福親雲上、吳屋筑登之親雲上、末吉村比嘉筑登之親雲上、地頭代掛福親雲上、夫地頭與那嶺親雲上、幸地村翁長筑登之親雲上、玉城郡富名腰村前仲榮真親雲上，東風平郡志多伯村神谷筑登之親雲上，各奉借錢一萬貫文；美里郡東恩納村前滿喜世親雲上，奉借錢七千貫文；東風平郡夫地頭志伊良親雲上、富盛村前長田親雲上，讀谷山郡座喜味村前宇座親雲上、前波平親雲上，兼城郡同村大城筑登之親雲上，真和志郡安里村儀間筑登之親雲上、仲井真村新垣筑登之親雲上、國場村嘉數筑登之親雲上、牧志村高良筑登之親雲上，兼城郡照屋村金城筑登之、上原筑登之，豐見城郡南風原村瀨長筑登之、上原筑登之、根差部村赤嶺筑登之，讀谷山郡楚邊村比嘉筑登之、池原筑登之、比嘉筑登之，真和志郡西掟宮里仁也，美里郡與儀村仲宗根仁也，讀谷山郡楚邊村知念仁也，東風平郡富盛掟野原仁也，玉城郡富名腰村山川仁也，糸數村大城仁也，讀谷山郡楚邊村蒲户大灣，各奉借之錢自千貫文至四千貫文；真壁郡真榮平掟故新垣仁也，中城郡熱田村松城間，各奉借錢五千貫文；又久米仲里郡比嘉村前與座親雲上，奉借錢一萬貫文；真謝村前宇江城親雲上、夫地頭宇江城親雲上，各奉借錢千貫文；久米具志川郡山里村前山里親雲上、夫地頭仲村渠親雲上、仲地掟山里仁也，各奉借錢千五百貫文；大田掟仲村渠仁也、西銘村故上江洲仁也，各奉借錢二千貫文；又宮古島頭目砂川親雲上、下地親雲上、狩俣首里大屋子、上地村松宮國，各奉借粟三石以上；頭目平良親雲上、伊良部首里大屋子、松原首里大屋子、親城與人、野原與人、上地與人、塩川與人、故來間與人、洌鎌與人、前宮國與人、友利村狩俣筑登之，新城村高里筑登之、仲治仁也、友利仁也、渡真利仁也，友利村友利仁也、松友利、加禰友利、加禰高里，新城村加那高里、松下里，長間村伊瀨多良間，上地村龜島尻，各奉借粟一石以上；同村東仲宗根與人、西仲宗根與人、長濱與人，新城目差座安筑登之，友利目差喜舍場筑登之，友利村友利筑登之，嘉手苅目差砂川仁屋，新里村佐間川滿、茂佐久貝，友利村山上地，各奉借粟一石以下；新里村宮國仁也，與那霸村加納洌鎌、坊與那霸，友利村山前里、山上里，各奉借粟二斗五升；仲筋村庶民奉借粟十一石五斗；塩川村庶民奉借粟十石。又八重山頭目石垣親雲上、宮良親雲上、故大濱親雲上，各奉借粟三石以上；古見首里大屋子、黑島首里大屋子、西表首里大屋子、波照間首里大屋子、宮良與人、上原與人、石垣與人、桃原與人、崎山與人、故仲間與人、新城與人、大濱與人、玻座真與人、伊原間與人、野底與人、與那國與人、宇良與人、花城與人、新川與人、平得與人、故崎枝與人、故高那與人、南風見與人、真謝與人、桴海與人、故名藏與人、真榮里與人、崎枝與人、鳩間與人、小濱與人，嵜枝村崎原筑登之親雲上，與那國村登野城筑登之親雲上、大目差山川筑登之，與那國村松原筑登之、桴海目差宮良仁也，西表村古見仁也，小濱村大嵩仁也，川平村野底仁也，與那國村富里仁也，平久保村加那也大濱，白保村波照山城，西表村加禰大城，各奉借粟壹石以上；川平與人奉借粟六石以上；大川與人、高那與人、仲間與人、大川目差花城筑登之親雲上，玻座真目差西表筑登之親雲上，大筆者大濱筑登之，花城目差波照間筑登之，西表目差石垣筑登之，與那國目差石垣筑登之，與良目差野底筑登之，真榮里目差小濱筑登之，石垣目差大濱筑登之，桃原目差喜舍場筑登之，新城目差登野城筑登之，南風見目差宮良筑登之、脇目差大濱仁也、脇筆者石垣仁也，真謝目差石垣仁也，平得目差石垣仁也，野底目差宮良仁也，高那目差宮良仁也，伊原間目差宮良仁也、前小濱目差故國頭仁也、前波照間目差故小濱仁也，各奉借粟一石以下；平久保村名藏仁也，平得村津野大城，西表村伊加佐玻座真，各奉借粟三石以上；黑嶋村三十一人，奉借粟五石七斗五升；竹富村五人，奉借粟一石；仲間村六人，奉借粟一石；小濱村二十六人，奉借粟七石五斗；鳩間村七人，奉借粟二石五斗；西表村十二人，奉借粟四石五斗；平得村十四人，奉借粟二石二斗五升；崎枝村六人，奉借粟一石五斗；川平村十人；奉借粟二石二斗五斘；野底村八人，奉借粟一石二斗五升；石垣村九人，奉借粟二石；真榮里村五人，奉借粟一石二斗五斘；名藏村二人，奉借粟五斗；登野城村五人，奉借粟七斗五斘；新川村十六人，奉借粟三石五斗；大川村二十二人，奉借粟三石七斗五斘；大濱村五人，奉借粟一石二斗五斘；崎山村七人，奉借粟一石七斗五斘；上原村五人，奉借粟一石二斗五斘；高那村九人，奉借粟二石二斗五斘；宮良村九人，奉借粟三石二斗五斘；南風見村四人，奉借粟一石；古見村十九人，奉借粟二石七斗五斘；波照間村十人，奉借粟一石二斗五斘；與那國村四十二人，奉借粟十一石二斗五斘；新城村一人，奉借粟七斗五斘。此皆因供非常之需，每名各賜褒獎。又宮古島友利大屋子奉借米十石，稟去自身叨蒙洪恩陞座敷位；亦請褒賞，不勝惶恐。茲所請者母年登八十餘，風寒難防，准用襪子以養老身。隨准其所請。又褒賜老母綿子二把。

四月十二日，褒賞渡名喜島蒲户比嘉、加那比嘉兩人善行。渡名喜島近年稼穡不登，更兼痢病流行，島中貧困者一百四十九人，有缺療資即日食。其島蒲户比嘉、加那比嘉兩人無加利息，發借米二石五斗、粟三石六斗。其穀待於豐年可以償還，告知各人。且蘓鉄三萬二千斤不収價錢，各致配給。是以漸度日之間，又將村錢買米穀來，新麥亦熟，日食漸敷，得全身命。有補比嘉真佐、比嘉蒲户、渡口三人多有借債，無謀可償，將錢二千百貫文無利發借。其錢于求得之時，償我告之便償各債。且幼穉之時，被背母親，兄蒲户比嘉賣身于前南風原親雲上，唯弟加那比嘉一人難養八十九歲老父。兄蒲户比嘉能事至人，故每月賜暇十日，兄弟相議拮据農事、漁獵等事，贖身回家。晝夜盡力營勞，遂家質漸饒，老父衣食好得備供，令為安頓。是以島中老少深為感心。夫如此周濟多人之難，更兼孝心純厚，依此百姓、保長及在番、頭目等備由，報明朝廷。隨賞賜階，越筑登之座敷位。

本年，嘉獎兼城郡糸滿村上原筑登之等極救人命，頒賜各級之位。座間味郡商民六人，嘗為貨殖，坐駕四端帆船，望那霸而來。方過神山〈俗呼慶島〉洋面，陡然風冽波暴，船隻覆沈。其內三人扶于帆檣，隨浪漂流，竟致溺死；三人游泳求生，奈何瀾強力困，勢必沈沒。幸有兼城郡糸滿村上原筑登之、金城仁屋、大城仁屋等十人，偶在神山，乍見其危。即便駕獨木舟二隻飛去援得囬來本山，用力調治，送那霸來。因此難商三人及管轄人役等具告其由。夫上原于辛巳、乙未兩歲有馬齒山兩郡人破船之時，大城壬午、癸卯兩歲有渡嘉敷郡、久志郡人破船之時，再援溺共計三人，拯淹三次。仍嘉上原，賜黃八卷位；嘉金城、大城，賜筑登之位。

六月十二日，雷落于橫目岩城源太兵衛館中。此日之朝大雨，雷落於橫目岩城源太兵衛館中所住之上，打壞瓦二三間許，另無損痛。

九月二十一日，准遷浦添間切伊祖村于舊籍。浦添間切伊祖村，一方石原，三方田地。而村落甚狹，且屬坂地，各宅散構。當風雨時，徃還不便。于此，乾隆五年具呈朝廷，遷籍於今村。自時厥後，不勝疾病之憂，生齒無繁，人烟漸少。以至頃年，不幸接踵。且其田圃多傍舊籍，不注澤之流，故為薄地，稼穡不登，甚致不利。乞准移于舊籍等情，舉村百姓呈明，酋長、檢者、地頭、兩惣地頭、田地奉行加具印結前來。隨即允焉。

十一月二十二日，褒賞大宜味郡塩屋村前山川親雲上等功勞。大宜味郡所有猪垣，大風雨時多有損壞。至其修葺，不論稼穡之時，各村分派，履次廵修。是以每年多費人力。塩屋村前山川親雲上、前前田親雲上、前山川親雲上、屋古前田村前前田親雲上、塩屋村宮城筑登之、金城筑登之、山城筑登之、田港村金城筑登之、渡野喜屋村大城筑登之、振路銘村大城筑登之等相會商議，勸各百姓不妨公務農事之時，及當月夜，持集石頭，發動塩屋、屋古、前田、田港、渡野喜、根路銘等五村民夫，以石改築猪垣，長二千六百三十一步、高自七尺至四尺。上屆申年興工，至于寅年全成。若夫猪垣無有堅固，則農事之妨莫大乎此。是以徃徃兩年一遭，大概將樹木六萬餘株、民夫七千八百九十餘名改修其垣。是係意外之費，各皆如前留心發慮，固築石垣。故無民夫樹木之費，永為郡中便利。依此各頭目及掌管役等備由，報明朝廷。隨賜各褒賞。

十二月朔日，褒賞伊平屋島伊是名村前仲田親雲上功勞。伊平屋島伊是名村，大雨之時，背後田水汜濫於村中宅內，諸稼亦盡損痛，百姓甚憂。於此同村前仲田親雲上畱心發慮，於其田前築起大畦，長一百九十步、橫一步、高三尺餘。自此水流於東西，不入於村中。且屋那霸離地多有圃地，非有舟者難以徃還，只在濱邊空過日，甚是妨碍。仲田損自己資，造二棚船，使其徃還。且上屆壬辰年疫癘之時，於窮乏者，發給米二石五斗、燒酒三十沸、醋五沸及各漬物，以為療治之資，令得全命。且老農事，知達田圃之美悪。是以島中之人有致土地混亂之時，盡分授給。又諸凢事皆立考計之騐，至平日行亦正，與村人交和睦。且為阿武加那志之夫，歲亦至八十三。依此各保長、掌管役等備由報明朝廷。隨賞賜座敷位。

十二月十四日，諭立守淑順門之役。王命法司，當淑順門開之時，不可無守門之人。移遷所有右掖門東面跟伴屋于淑順門前面隙地，造作看守屋。每當淑順門開之時，着下庫理筑登之役一人看守焉。

三十七年正月初十日，准遷摩文仁間切波平村于舊籍。摩文仁間切波平村從來人無疾病之患，但有一節不幸之事，故乾隆十八年具呈朝廷，遷籍今村。自後多患病之人，漸漸疲苦，而所居之民亦年增寥寥。且至用水甚不利便，于茲請地理師宮城通事親雲上，令見地理，説「若舊籍改作，其方位則宜構村」等語。最是用水有便，且舊籍石原薄地，而今村土地肥沃。若改作農場，則益有利。乞准仍移舊籍等情，村中百姓呈明，地理師、酋長、檢者、兩惣地頭、田地奉行等加具印結前來。隨即允焉。

本年正月初十日，准遷勝連間切內間村于舊籍。勝連間切內間村當年御支配之時，緣分與那城間切與勝連間切之彊界，故多授南風原村前面宇炭原之田畝。而以其有便于耕作，稟請遷村于前川原矣。今御支配寬延不行，仍舊授地，則田畝與村隔遠，遂出高租耕他村之上地。且今村籍不見本村之民地，則租他縣他村之土地以構村籍。是以年年費用不小，極其失所。乞准移村于舊籍等情，百姓僉呈，貼添酋長、檢者、兩惣地頭、田地奉行等之印結前來。隨即准焉。[1]

三十八年正月初八日，准遷豐見城驛于波江原。豐見城驛歴年久遠，不可以不改作。但驛在于南風原村內，而有客時多用水，則其濁流入村中所用並里樋川，以妨用水。于茲請地理師宮城通事親雲上，令見地理。則稱「南風原村東邊波江原是為地理所善，宜迁置驛」等由。其地通于首里，達于那霸，併至于村村之驛遞，皆能得便。且又用水近，有兩邊彼此有便之場。乞准移驛于彼處等由，酋長僉呈，地理師、檢者、兩惣地頭、田地奉行等加具印結前來。隨即允焉。

三十九年正月間，皇上額外欽賞物件，併准收謝恩方物，免抵下次正貢。正史紫金官向處中、正議大夫鄭永功等進貢謝恩。在京之時，恭蒙皇上於正賞外，特賜國王八旬萬壽恩詔一道、御書福字一幅、平定金川圖五十張、玉如意一柄、玉器二件、磁器四件、玻璃器四件、福字方一百幅、絹箋大小四卷、硯二方、筆三匣、墨三匣、雕漆盤四件。加賞正使色縀大小十七疋、荷包大小五對、筆一匣、絹箋一卷；加賞副使色縀大小大小九疋、荷包大小三對、筆二匣、墨二匣、絹箋二卷。又屢宣使於太和殿、保和殿等處引見，格外賞賜茶併宴、糕餅、菓肴等件。又因八旬萬壽大慶，召正使御前，親賜盃酒。且奉上諭：「所進謝恩方物，向例准作下次正貢。今使臣等懇請禮部代奏恩准賞收下次如期貢，情詞懇切，誠悃可嘉。故着准于賞收。下次使臣來京，優加恩賚，以示懷柔至意等。」誠千載未有之奇遇、百世無窮之榮光也。諸般公務完竣，辛亥之夏回國。

三月十一日，褒美西原郡津花波村掛福親雲上善行，賜座敷位。西原郡幸地村昔日貧寠，貢賦不饜，日食難敷。故旱田所獲十有五石之區借貸錢文，以備賦食之用。且其所授之地過多，年年苦于貢稅之納，不免劬勞之至。故地頭代掛福親雲上嘗為掟時，省察諸凢之事，與村中人相議，查騐地方，計人授田，以其分外多授、徃還不便之田所獲三十五石之區，租授他村之人，以其入為搖會，預備繳債之資。更管束百姓，教示稼穡。故各竭力農業，比及三年，還清舊債，全竣搖會，方得拿回前典之田，此亦租授他村之人，共計租之所入五十石，歲為貢賦之補。民愈勵心務農，賦稅不缺。又為西掟時，與那城、安室兩村財衰債負，苦于歲賦，故承大美御殿大親併郡主之命兼務其下知役。亦察諸凢之事，請于債主而低利息。又正分地方，計人授田，其餘租授他村之人，以其入為搖會。又與村中人相議，以其肥土宅籍改為旱田，遷居磽土之區。凢事為民計營，使之專務農產。是以比及五年，兩村輸賦還債，以竣搖會。昔時，與那城村所典二十石之田、安室村所典十二石之田，今共拿回。又以安室村分外所授旱田三十石之區租授他村之人，以其所入為貢稅之補。民彌用力，恒產兩村，方興財資，貢賦不逋。又津花波村壤地褊小，且多屬瘠土，可栽甘蔗、薯蔓〈俗叫種子加津良〉之地鮮少。掛福與村中人相議，以膏土宅籍改為旱田，遷居瘠土之區，于租米十五石之田得栽甘蔗、菜蔬、薯蔓。而野中之田，不後其時，移栽薯蔓。自時厥後，無有食匱賦缺之憂。又為夫地頭時，將有改作郡驛之舉，其費闔郡聚錢，則恐致民財之痛。故要以百姓公同之田所入租米四石為搖會，預備修造之資，為之承令。兼務普請當役，辦理其事，興工告成，備費銅錢共計二萬七千貫文。至其搖會，亦已完竣。又為總耕作當時，凜遵原來所有條教，與各役相議，教示耕耨併貯糞等方。又于己之農圃，能竭其力，為衆所習，而有利益。又幼穉時，父母琴瑟不合相離，為母所養。其父為我謝掟，移居任所，再娶妻女，竟致貧窮。兼遇稲穀不登之時，拖逋貢稅。正在難居其職之際，掛福年歲尚幼，賴生母之鞠，並無財產之貯，只以欲鬻身為父納賦等語，哀告生母，借得大米三石，方輸父稅。是以其父全職，循序登進夫地頭役。退職之後，亦遺繼妻，而致獨居。除掛福外，無有子息，只靠甥氏之養，苦度老年。掛福屢資食用，而有簞瓢屢空之嘆。掛福熟議生母，再合琴瑟，孝養一家，得遂反哺之願。常承雙親之教，嫺習書計，竭力奉公。兼營家業，漸興財貨。善事祖母、父母，凢其所求衣食皆有供進。既而祖母年八十有四，父年七十有五，母年七十有三，各終天年。又因宗家困窮，故贈米錢，以資家業，使其不墜宗統先祀。又于外親緣家窮乏者，惠贈米錢，以資食用。又于津花波、小橋川兩村餓莩者，低賤利息，以貸米錢。更當賦稅缺匱暨有急需之時屢貸且賑。共計遇急所周米穀十有四石、銅錢二千八百貫文、低利所貸銅錢一萬一千七百貫文，待到年豐，漸次交収。又當甲辰乙巳兩年大饑之時，奉借銅錢一萬貫文，仍蒙賞勢頭座敷位。夫掛福自保長役，循序登進夫地頭併總山當、總耕作當、地頭代等役，歴盡心力，為民籌畫，盡善行善，教益于郡中。特祈褒獎等由，各村頭目具文，粘添保長併檢者、縣主、大美御殿大親、田地奉行等印結，稟明朝廷。仍賞座敷位。

四十年三月二十五日，雷震于那霸茄氏慶畱間筑登之親雲上知秀女子思户之家，併勝連郡內間村加那宮城之家。是日申酉時刻，雷震于那霸東村茄氏慶畱間筑登之親雲上知秀女子思户之家，小破棟柱、廂柱併瓦，而人口無恙。本日未刻，亦震于勝連郡內間村加那宮城之家，口共有三人，內宮城一人為之擊死，並燒其家，二人逃命。

本年四月十一日，潮水異常漲溢泊、那霸、本部郡、大里郡等港。是日卯刻，泊村之港礁涯大鳴兩三次，潮水異常漲溢五尺計，屢次進退。翌朝漲溢五六寸許，亦已進退。又那霸之港漲溢五尺計，波浪有作。馬艦二隻、北山川一隻，斷繩漂倚奧山之邊，無所損壞。又本日寅刻，本部郡渡久地之港漲溢進村中來。其深七八寸許，半刻而退。其驛站之前一帶之堤處處損壞。同日同刻，大里郡與那原村之港亦漲溢三丈六尺計，人家、船隻無恙。是皆非常之事也。

本年，褒賞八重山島大川村成原仁屋習匠備用，賜筑登之位。八重山島大川村成原仁屋，幼年以來志于匠工，嫺習木匠、金匠、錫匠、鉄匠、木匠、轆匠、補鍋匠，製作藏元及島中之器，以備其用。夫本島遠隔海洋，器具欠缺，有所不便。獨賴成原一人之力，以為島中之用。又于貧窘者，寬一兩年收其價錢，故為己便不多。況金、錫、屈木、漆、鍋等匠，唯有成原一人能備島中之用，以為利益。特祈酌量賞功等由，在番頭目具由前來。仍賞筑登之位。

本年，嘉八重山島盛山村波照間仁屋老農而益于事，賜筑登之位。八重山島盛山村波照間仁屋老于農圃，為衆所習。故島中漸次老于產業。又與親族、緣家暨島人交際和睦。又歲納賦稅不敢拖逋。又于己酉年，自來年貢賦之內預納粟米于藏一石六斗餘零。又于其所居之村有赤貧者九人，乃沠賑旱田三千五百餘坪所產之薯，以資食用。又島中百姓嘗遇波濤、疫癘、饑饉等災以來，心懶氣縮，萎靡不振。獨波照間離郡絕類，農賦不懈。特祈嘉賞勸衆等由，具文前來。仍賞筑登之位。

本年，嘉八重山島登野城村平田仁屋出類輪稅，賜筑登之位。八重山島登野城村平田仁屋能營家業，財質頗裕。每歲納清賦稅，無敢拖逋。嘗于己酉年，自來年貢賦之內預納粟米于藏一石餘零。伊有男子四人、女子四人，常善教導。故男皆勤諸座手代併筑佐事等職，女工年織公布。其為人也，亦皆善矣。況彼平田生質厚實，常與親族、緣家、島人交際和睦。其內有饔飱不敷者十有二人，乃沠賑旱田四千八百餘坪所產之薯，以資食用。又彼島人邇年以來遭遇疫癘飢饉，都坐貧窘之憂，難納賦稅。只平田一人能輸賦稅，非島人之可比。特祈褒賞示衆等由，在番頭目具文前來。仍賞筑登之位。

本年，褒獎兼城郡糸滿村玉城筑登之等屢救人命，頒賜各級之位。兼城郡糸滿村玉城筑登之、上原仁屋、大城仁屋、金城仁屋、大城仁屋、牛金城、松上原等八人，捕魚為業。嘗于己酉年，有那霸、泊暨名護郡等處商民七人，同駕一船，裝載薪木，宇茂佐村開船放洋，前趣泊村。方過讀谷山美崎，不料風猛瀾驚，正在危險。即便丟吊物件，盡力隄防，終是損壞。七人扶于帆檣，一晝夜間，任波漂蕩，竟到神山〈俗呼慶島〉，匍匐上岸。奈何穿濕衣一領，不勝寒冷飢渴。已歴四日，氣息菴菴，人命危淺。幸于是日酉刻，彼玉城等駕獨木舟三隻捕魚前來。忽見其形，即給水食等項，盡心調養。翌日送泊港來。故其七人得全性命。又彼玉城等昔有冲永良部島、慶良間島、久志郡、國頭郡、大宜味郡等船損壞之時，亦己救濟。共計救人三次。由是，嘉玉城筑登之、大城筑登之，賜賞黃八卷位；嘉上原仁屋、大城仁屋、金城仁屋、大城仁屋，賜筑登之位；嘉牛金城、松上原，賜赤八卷位。

本年，褒獎豐見城郡我那霸村前地頭代座安親雲上善行，賜座敷位。豐見城郡我那霸村前座安親雲上，自掟役至地頭代役，能辦公務，利于郡中。嘗為掟時，平良、高嶺兩村財力衰乏，于是畱心發慮，每村設建頭目一名，每年損資分米各一斗二升五合，令之善教。自爾以來，百姓漸興，投納諸凢之賦不敢遲滯。又為西掟時，郡中製糖之鍋皆因私買，故鍋歹價貴。且其價值亦係各村裒錢，而有不便。乃與各役相議，稟請額定官買。故鍋好價廉，每年製糖亦不後時，而有利益。又為南風掟時，每年所賦白沙糖、散沙糖各村輪流而製，但于公用有多寡之差，順地性亦有好歹之等，所費不齊。乃與各役相議量地支宜。而賦至其費用，均計郡中而出，故費省糖美，永為郡中之利。又為夫地頭時，民地之內所有水田租米五百石餘零之區素係潦水，旱魃之時稻穀不登。且十九個村並無稻穀之田，租借他郡之田播種，甚有不便。乃與百姓相議，掘墾三帶水路，引注田中。自是而下無有元旱之患，田疇亦肥，每年加獲二百石餘零。又于其中為播穀之區，永致郡中之利。是以嘗蒙勢頭座敷位。又有伯母三人日食不敷，分贈租米各八斗七升五合之田。伯母死後，以之為祭祀之資，永付與于彼家。又甲辰、乙巳兩歲饑饉之時，発己之田簿交借村中，使之典貸錢文，方保全性命。併投納貢稅，且補賜米七斗五升。又于親族及村人餓者，賑賜食用，以救餓莩。又于自他方來求粮食者，施賜稀飯及炒米粉，以全性命。又素厚志文筆，平生兼公，能竭其力，深肄法帖。壯年以來，每逢查編户籍，寫得諸賬，以備公用。又于平生承任文書等類，以辦諸事。又書郡主尚氏豐見城王子朝儀行倭之牘，以達禮用。又于未其筆蹟者，書贈不辭。又于郡中嫺肄書計者，書給法帖文書等類，叮嚀指教，以故頃年以來郡中奉公之人好通文書等類。此因座安秉心信厚，交人和睦。故其處民人習而俗美，為衆所感。又其歲六十有八，近于古稀。特祈酌量嘉賞等由，各頭目等具文，貼添保長併檢者、兩郡主、田地奉行等印結，具稟朝廷。仍褒座敷位。[1]

本年，嘉西原郡小波津村吳屋筑登之親雲上奉借錢文，賜座敷位。西原郡小波津村吳屋筑登之親雲上，曾因去年差使于江户府之費格外加多，球館所借之銀亦既浩繁蕃，為之籌畫，無計可繳。正不堪其憂，故奉借銅錢一萬貫文，仍賞座敷位。

本年，初設八卷之纓。主上特諭：「本國八卷，從來無纓，有所不便。相當循依中華之冠，設纓可也。」該司議覆等因，飭行法司。遵將「議得是有允協，理應凜遵」等因奏覆。奉旨依議。是以「自來年元旦起，上下一體設纓」奏定主上。八卷以黃糸組王子、按司；以青糸組自法司以至諸士；及八重、大平兩島頭目、與人，是以黑糸組；無系、座敷以下，以黑綿組，各從宜也。

目錄
尚穆王
三十九年庚戌冬，遣貢使馬繼謨等，皇上特賜國王及使臣物件。耳目官馬繼謨、正議大夫陳天龍等捧表進貢。因風不順，翌年八月前到福建。十二月上京。叨蒙皇上除正賞外，特賜國王大小縀二疋、福字方一百幅、大小絹箋四卷、雕漆茶盤四個、湖筆四匣、硯二方、徽墨四匣；加賞正使各色縀紬布二十九疋、金鞘小刀一把、大荷包一對、小荷包八個；加賞副使各色縀紬布十九疋、金鞘小刀一把、大荷包一對、小荷包四個；加賞朝京通事、留邊通事、阿口通事各色縀紬布各四疋；加賞朝京大筆者以及跟伴三十二名布各一疋。又常宴外，屢召正副使於御前，賜茶暨竉宴、克食，餅、菓、肴等件，且三次親賜盃酒。又使臣在京之時，每日養膳例屬禮部衙門掌膳，較前從優。又蒙特恩所有四驛館路遠，每逢行禮之時，因有冒寒勞苦，賜館於西華門外會計司衙門，都是出於額外鴻恩也。其餘公務如例全竣，癸丑歸國。

四十一年壬子二月二十日，雷震於粟國島牛安里之家。四日，粟國島自晨大雨。以至申刻，雷震于安里之家，其妻為之擊死。

褒賞勝連郡地頭代濱親雲上等功勞。勝連郡比嘉村吉大川原有十八石餘之田，係潦水田。雖僅旱魃，亦有汲水注田之勞，甚妨耕耨。當大旱時，並難施引水之計。由是貢賦賠納，百姓至為勞苦。幸有濱親雲上能施籌画，適見其田上面有山，其下泉小涌出。彼濱以為深掘開則可得以大泉，而承檢者之令，與玉城筑登之、知念筑登之商議，所有費需，自濱以至宮城仁屋、玉城仁屋、樽島袋、加那親川、加那玉城、加那知念三户，大城松、知念蒲户、玉城加那、親川真、加路親川、加那平良俱為擔承。上屆酉年，掘開山下，果如所見，泉大涌出。各盡心力掘濬，以石築起堤坊，其長十間、濶五間、高八尺五寸許。且于北方掘開水道六十三間。又于南方百五十一間八合，而引之注田中。從此之後，其兩面水田水滿不涸，及時耕耨。至于稲苗，亦無缺乏之患，永貽村落之利。濱、比嘉兩村耕種當、掟、頭目等具呈，酋長、檢者、兩總地頭、田地奉行加具印結，稟明朝廷。真皆可謂絕群出類之功。由是獎濱，賜勢頭座敷位；獎玉城、知念，賜黃八卷位；獎宮城、玉城，賜筑登之位；獎其餘十人，賜赤八卷位。

四月初六日，久米島暴風大起，以敗人家。是日久米具志川郡自晨大雨殷雷並起。至其夜亥刻，雨小且靜，暴風驟起，以西銘村夫地頭仲村渠親雲上四間角之貫家一軒，吹離後面約有二尺，壞破已甚。又于其廂所置板凳一架，亦吹去于二番座天井。又其一男將到小座，吹送庭中約有三間之遠，然受傷不甚重。又有二間角之臺所隔離其家不過二尺，此乃安然毫無所破。非是甚奇怪哉。又有各役及百姓之家十餘四軒、倉廩一軒，其內十軒為之所吹倒，極及圯壞。之于其四軒並倉廩一軒受敗已少，即加修葺居住。伊遭難人數內，二人受痛稍輕，故得速愈；三名正在座中，為風所放後壁，然無傷身。又以盃臺、藏箱吹飛于百餘間之外，又吹放水礶于二間之外，以致損壞。此皆非常之事也。

褒賞伊平屋島勢理客村新城筑登之善行。伊平屋島勢理客村新城筑登之，父早辭世，兄弟四人，新城係第三。賦質孝厚，是故親族相議，使其襲繼家統。新城凢事能為勤勉，是以家資漸足。嘗充耕作當，在仕二十餘一年，為村留心辦理。又於本村後面有三十三段餘之水田，此係播稲種之區，然無泉可出，方旱魃時，有水涸之患。于是振勸村民，掘開小塘，其長六間、濶五間、深七尺餘。即得泉水湧出，汲以注田中。從此厥後，免于旱災之憂。又察村圍及可植樹之地理，與村人商議，多植阿多呢並小松，今已暢茂，以堅村圍，亦成稼穡之便。又于安置土地君之所在以及村人藏儲漁具之窩舖不勝屢次改造之費，新城始以石築四壁，以致蓋起，故無屢造之費。又彼村造船之時，僱工匠於那霸、泊等處，工錢之費甚多。新城畧會諸工，亦能曉船圖格，為大工矣造船，其工錢抵筭民夫。又造二棚舟，向用銕釘。新城有用木釘之術，已經以此廣教村人，至今村中受益不少。不但此也，其兄山户西田、二良名嘉兩人身既死，但有挽欠貢賦共計大米五石六斗二升五合、錢四百貫文。新城為之擔辦，以致納清。獨于二良名嘉，又有借錢他家，以其子息將為奴僕之憂。新城即與所飼小駒二牽以抵其債，又移子息養于己家。及其成長，分授家宅。至弟西田筑登之可挽欠貢賦一石一斗二升五合、錢百貫文。新城捐資奉納。又新城妻甥松高良家道赤貧，無助農之牛，不勝窮困。新城深為惻，恒惠與牛一牽，以資農業。又上屆子年，稲穀不登，有貢賦強半拖欠者，新城不行利息，發備米錢，使以奉輸。彼新城如前所陳，經盡心力，多致補助。且與村人相交和睦，行跡亦善，年登六十九，祈賜褒獎。村民、頭目呈稱，掟、酋長、檢者、惣地頭、大美御殿大親加具印結，稟明朝廷。隨賜黃八卷位。

閏四月朔日，始設建平等方大屋子見習二員。平等方所授科律尚未全備，今以所有律條全難議罪，其為平等之務也。檢見諸書，多得結案。雖度量過人者，亦非寬閱諸書者，故以難辦。奈何世上志其職者寡矣，現任人役交代退役，則入之何辦理公務？所有平等側等宜選勝任之人，以為舉薦。因此議得未編入于科律之各條，不可以不編補。但現任人等不能判斷審案，兼以編修律條。請設大屋子見習兩人，將其能習律書、能為審問議罪者，選舉大屋子，隨各情愿考功舉用。則必每事精熟，各得其閑。至於彙纂律條，亦可指日全備，庶得以設建規模之效，而在于世上無不勵精。平等之側、吟味役等稟明朝廷。法司如議具奏以設建。

七月十八日，准金武郡內伊藝村遷于川田原。金武郡內伊藝村近沿嶽社，更面北構家，居民常苦患病，以無繁庶。且至邇年，人家多致凋零，因思地面不善之所致。是以請地理師神山里之子親雲上編相地理。云：「是地理不善，惟有民地之內川田原地土磽瘠，不利稼穡，至構村籍則坐向合法，用水通路各得其便當今所居地土肥膏，利于稼穡。」祈准遷居，百姓、頭目具呈，地理師、酋長、檢者、兩總地頭、田地奉行加具印結，稟明朝廷。隨即准之。

七月二十二日，颶風大起，破壞龍福寺。此日大風猛起，破壞龍福寺，報書有來。隨即轉奏。早速遣管理各役凢事料理，再着向得功〈城間親方朝悦〉為普請奉行。

九月二十七日，准大宜味郡加設夫地頭一人。大宜味郡近年疲苦，頭役又少。今以夫地頭代一人、夫地頭二人之力教令難行，況有遲滯緊急公務。祈准加設夫地頭一人，名叫宮城，其應賜之廪地自宇榮加地內頒賜。酋長具呈，檢者、兩總地頭加具印結，稟明朝廷。隨即准之。

褒獎兼城間切糸滿村大城筑登之等引導貢船之功。上屆戌年之秋，赴閩頭號貢船歸國之時，在洋中遇颱風，叠遇艱難，漂到大島。權以帆桁為檣，彼地開船。將駛過讀谷山岩邊之時，風轉卯方。因槓椇不全備，恐不得駕駛那霸港。正驚惶之間，幸有兼城間切糸滿村大城筑登之、金城仁屋、上原仁屋等三名在洋捕魚，見有貢船遇難之狀，盪來船邊。隨即使其飛報高所，速發引舟。因大城等火速報知，撥小舟數隻，吊進霸港。茲年伊大城等不顧捕魚之利，以辦公用，如此誠可謂不凢者也，祈賜褒獎。貢舟員役并本郡酋長、檢者、兩總地頭具詳稟明朝廷。隨嘉大城，擢黃八卷位；賞金城、上原，賜筑登之位。

褒賞八重山島平久保村耕作筆者野國善行。八重山島平久保村民疲財乏。前年以來，設立檢者并指揮人等，使其教令。惟有野國克盡心力，厲勸村民，多墾地土，播種稼穡。自去冬食需漸續。至于今春，村中日食饒足。至于無猪垣之場，築起石牆，以為稼穡。且多植蘓鉄，以備凶歲之用。且所有井水水力不強，旱時遠汲，徒費工力。野國掘井於村邊，永貽利益。又本村係是諸船會集之津。且有遠目番所公物冗繁，而馬匹居少，以致遲誤。野國將所飼之馬一疋給村辦公。又野國畧悟醫術，遇村人染病之時，發與藥餌并燒酒等件，以為療治男女共計二十九人，使以痊愈。野國每事留心料理，乞賜褒獎。在番頭目具詳，稟明朝廷。隨即賞賜白木棉布二端。

十一月十二日，准摩文仁郡設建下知役一人。摩文仁郡向來疲困。且自上屆辰、巳兩年奇荒以來，疲上加疲。惟以檢者一人不能管理。上屆午年經請，加設檢者一人。今有兩人，雖施教令，尚未見其效，却逋貢賦，欠債更多，至極疲窘。祈設下知役，定額五年以為交代，而於勤職得效者，量功揚用。所有檢者，本年十二月當交代之期，裁去一人。兩總地頭稟明朝廷。隨即允之。

十二月十八日，准今歸仁郡設建下知役一人。今歸仁郡漸次疲困，逋賦欠債甚多，正在窮困。是以從前雖般般施教令，奈何隔遠，任意難行。諸凢事務，每年只多不結局。茲念檢者一人雖施教令，逐年增疲。祈准設建下知役，定額五年以為交代，而有職務得效者，量功舉用。兩總地頭稟明朝廷。隨即准之。

四十二年癸丑正月十一日，准讀谷山郡設建下知役一人。讀谷山郡漸次疲困，滯賦欠債甚多。雖施指教，諸凢事務不能逐年結局，想必檢者一人無力可施。乘今建下知役，不為籌畫，將見逐年增疲。祈准立下知役，定額五年以為交代，有勤職得效者，量功舉用。兩總地頭稟明朝廷。隨即准之。

二月十二日，准恩納郡設建下知役一人。恩納郡近年受疲，逋賦欠債不可勝筭。因此每村設立下知役，使其施教。雖然，凢事不見逐年結局。祈准設下知役，定額五年以為交代，有勤職得效者，斟功舉用。總地頭稟明朝廷。隨即准之。

褒賞八重山島波照間村金城筑登之親雲上期頤高壽。八重山島波照間村金城筑登之親雲上年躋百歲，身體康徤。而能教子孫以勤農業，自己亦務耘耔。本村役人等且呈。在番頭目隨即轉報朝廷。今金城已享遐齡可嘉，古來尤稀。賞賜階越座敷位，并綿子一把、木棉布二端。

四月二十九日，准與那城郡設建下知役一人。與那城郡邇年疲苦，逋貢、賣身、負債甚多。前此雖加教令，疲困尤甚。只以檢者一人之力，不能挽興，勢必逐年增窮。祈准設下知役一人，定額五年以為交代。有職務得效者，酌功揚用。兩總地頭稟明朝廷。隨即准之。

五月二十四日，准小祿郡裁去田原夫地頭職，加設掟役一人。小祿郡十五個村掟役原置七人，每人或掌管三个村，或二個村。茲查，小祿、堀川、田原三個村掟役此係一人之掌管，但小祿一村居民八百二十餘人。田原、掘川二個村近來困疲，不可不嚴施教令。但將一人之策不得兼教三個村，甚屬不便。又有夫地頭三人，內一人充於惣耕作當，一人任惣山當，一人職務無幾。茲值田原夫地頭染病辭職，祈裁去田原夫地頭，加設掟役一人，令其兼理田原、掘川二個村，將田原采地賜掟，以叫田原掟。酋長具呈，檢者、兩惣地頭、田地奉行加具印結，稟明朝廷。隨即准之。[1]

褒賞兼城郡糸滿村上原仁屋救溺之功。兼城郡糸滿村上原仁屋，三月十三日與村人駕小舟，在慶島洋面捕魚。是日，有座間味郡阿真村居民五人，坐駕四枚帆船一隻，在于那霸貿易，將歸本籍。駛到慶島洋面，風波猛起，坐船覆沉。通船五人靠着帆檣，隨波漂流。是時，上原等因風波大起，歸棹之間，見其危難，早速漕來，拯載舟內，穿衣吃食。漕到前慶良間，能加療治。見氣息愈，送到阿真村。且上原于上屆辛巳、壬午兩年馬齒山人壞船之時，既救溺死。今已三次拯助人命。茲遇難五人並掌管各役稟明朝廷。獎賜筑登之位。

諭法司官向天廸廵看杣山，以致繁盛之計。原是杣山最係要需，至近年以致焦枯。主上聞之，深虞營造貢船並王宮缺欠其用。今番宜法司官一員，巡查中頭並國頭杣山，以為盛茂知計，即諭遣向天廸〈伊江親方朝慶〉。天廸率徃官僚，廵見其山。隨即具備其由，以達聖聰。于是飭令各管，或就焦枯，或有曲木，盡行芟除，依山林之法以致盛生。

褒賞兼城郡糸滿村上原筑登之等救人命之功。去年十二月二十六日，國頭郡奧村之人共計七名，要赴那霸，駕五端帆船一隻，在本村放洋。今年正月初六日停泊喜屋武郡洋面。翌日，彼地放棹。駕駛之間，風浪乍暴，船已沉溺。合船人數抱着帆桅，任波漂流，死亡必矣。幸有兼城郡糸滿村上原筑登之、玉城筑登之、玉城筑登之、上原仁屋、玉城仁屋、大城仁屋等見之，即刻駕小舟三隻，漕來救彼七人，携來本村，盡加調攝，遂使得免死命。至其本船，告知村中，撥小舟數十隻以牽上濱邊。且上屆辛巳、壬午兩年，國頭、渡嘉敷、座間味三郡之人破船之時，亦悉救助。至今三次救活人命。仍賞上原、玉城、大城三人黃冠位；賞上原、玉城、大城三人筑登之位。

褒賞勝連郡地頭代濱親雲上善行。勝連郡濱、比嘉兩村隔海小島，每值小颶，諸凢稼穡悉致吹損，年貢不敷，以漁為墊。所有仕上世貢米並百凢賦稅，應期難輸。幸賴地頭代濱親雲上有積蓄米穀，借之輸納。至于還償，隨有隨収，免其利息。且上屆辰年大饑，百姓日食不足。雖給發倉米，猶以難繼。時濱將錢五千貫、米三石五斗，無利息而借給，使免死亡。約其還償，待各儲得之日而収領。且上屆戌年疱瘡流行，濱于村中訪問保養之備，僉曰：「僅有四五舍聊以蓄儲外，此無備。」隨將錢千五百貫文、米一石五斗，一齊分借。還償之時，免息収得，並不催促。且前年屢次遇風，四野枯槁，日食維難，給儲米亦屬難續。應諸發倉賑饑之處，與濱商議。濱謂：「當今公用欠乏，不便煩凟。」仍即賑貸錢一萬五千貫文，至還償之時収領同前。又上屆卯年，有喜界島船頭清行，通船人數共八人，到于大島，購買砂糖車併樽板等件，収囬本島。時值逆風，損破檣楫，任風漂流，遂擱比嘉村名浮礁，船已沉沒。濱與小橫目共指教，撥小舟以拯。八人內二人素染病症，數日放食，十死一生。濱與燒酎並粥、藥等件，同小橫目盡心療治。亦在六人一同顧食，共已全生。不但此耳，在島之際，餽贈藥餌、烟草及味噌、塩、菜肴等件，遂付熟海路者，解送那霸。今濱事情如前所陳，損己之資，救災䘏患，為村中能經畫，多免勞苦。是以村人感戴。且致合郡之利益。夫濱任地頭代役共計四次，功勞不少，誠足為郡中之厲。請賜褒賞。濱、比嘉兩村頭目等具呈，掟、酋長、檢者、兩惣地頭、田地奉行加具印結，稟明朝廷。賞座敷位。

褒賞渡嘉敷郡地頭代小嶺親雲上功勞。上屆己卯年，大平山地船在慶良間島宇良泊洋面停泊之時，風暴浪猛，加投錠二頭。而一頭為風波被切斷。甚為驚駭，以其本船欲駕入港內。雖盡力竭心，奈無熟津口者。慌忙之際，幸有小嶺狩鹿在外，見其慌忙相，即刻引率人丁，駕小舟漕到彼處。殫意慮吊入港，俾得以免危難。且前年疱瘡流行，小嶺能悟療治之法，行到阿波連、渡嘉敷兩村，能教調治。況又此時稼穡不淑，有日食不敷者，小嶺發米七斗七升，以致救賑。故疱瘡者全愈，無死亡者。且本島平日頗以蘇鐵充食，屢有害其毒者。小嶺嘗既為之調治，而遇其貧乏者，不収藥資，通島多得利益。由是各村頭目稟稱，掟、酋長、在番、惣地頭加具印結，稟明朝廷。賞陞勢頭座敷位。

褒賞兼城郡糸滿村大城筑登之等功勞。種子島船舵工甚五左衛門，駕船隻，近年正月，大島開洋。逢着逆風，處處投錠。遂収入久高島，雇駕熟海道者，要運抵那霸。駕到糸滿村洋面，奈無知可投錠處者，深以為憂。幸有大城筑登之、金城筑登之、玉城仁屋、金城仁屋四人，駕小舟一隻，正為漁間，彼船見之，求為引導。彼四名駕其船，指教投錠，以為灣泊。自此管駕到于那霸港。如此功勞，有例可援。乞表旌四人功勞，則庶為後年之勸。彼船舵工請御在番劄記稟明朝廷。賞大城、金城黃冠位；賞玉城、金城筑登之位。

褒賞八重山島伊原間村杣山筆者登野城仁屋善行。伊原間村前年屢次大風，諸凢稼穡悉致吹損，日食不敷，由是不能務農業者甚多。本村杣山筆者登野城分贈米一石二斗，又發藏救飢。不幾疫癘流行，登野城見養贍不足，又分贈米九斗、味噌一斗二升、燒酙十六沸、醋二十六沸、牛一牽，故其病漸痊，得盡力于農業。且于上屆巳年捐己資財，購買蘓鐵苗一萬株，發交村中，巡察宜栽地方，令以植之。其六千三百株尚得繁生。在番頭目等稟報朝廷。隨即賞陞筑登之位。

褒賞八重山島真世友盛妻善行。八重山島鳩間村伊世屋西盛母波伊津，嫁于本村真世友利為妻，生下一男七女。于上屆己丑年，其夫友利身故。此時彼男年方二歲。波伊津雖為孀居，能務家業。每值亡夫之年祭、節祀，從優行之。今彼女兒皆已嫁有家。又有亡夫友利生另一男，而為生母所養。十二歲之時，其生母已死。即移波伊津家，與己子一同養育，毫無親疎。不意己之所出之男兒夭殤，使彼另所產之兒子繼其家督，授其稼穡。從此逐年家資漸裕，諸般貢賦納清。又有村中貧乏、挽欠貢賦者，波伊津發借米三石三斗三升六合五勺，使以輸納。且守身以節，年登六十餘九。自親族以至村人相交和睦。祈賜褒獎。在番、酋長稟明朝廷。隨即獎陞筑登之妻之品銜，並賜白木棉布二端。

褒賞八重山島平久保村加那世大濱善行。八重山島平久保村加那世大濱能務農業，諸凢貢賦逐年清楚。前年，准授本村之內安良村查騐耕作之職。大濱盡心辦理，自前年秋以來，饑饉荐加，舉村日食難敷，儘有餓莩者。于是發給倉米，雖行濟賑，勢不能繼。是以捐資，發給米九斗、蘇鐵三千七百五升、麥六斗四升。又有三人饑餓者，與米九升而資食之，使免死亡。不但此也，歴有任職奉差之功。祈賜褒獎。在番、酋長等具詳，稟明朝廷。隨賜赤八卷位。

褒賞八重山島上原村慶佐新里善行。八重山島上原村慶佐新里能務農業，每年貢賦納清。況前年奇荒荐臻，舉村日食難敷。或有不能製造公布者，新里發給米六斗六升，以資食需，而俾修造公布。又上屆乙巳年，奉借米三斗，此時獎賜物件。不但此耳，有奉差及久服役職之功，原屬可錄。祈賜褒獎。在番、酋長具呈，稟明朝廷。隨賜赤八卷位。

十一月二十八日，准真壁郡設建下知役一人。真壁郡邇年疲困，貢賦拖欠，或借錢或鬻身者甚多，百姓不堪勞苦。以故從前盡心力，能施教示，不見其效，却有諸凢事務逐年不能結局之憂。因思檢者一人無力可支，當今之時不為之謀，則有逐年窮苦之患。祈准設建下知役一人，定額五年以為交代，而有勤職得效者，酌賜褒獎。兩惣地頭稟明朝廷。隨即允之。

四十三年甲寅之間，褒賞渡名喜島牛宮平屢拯人命之功。渡名喜島牛宮平，見有本島宮平筑登之素染眼病，惟父子相居。偶見其子除去捕魚，夜逢火災，無辨東西，難免燒死。時牛宮平趨來救之。火至户口，不能進內。即毀後壁，扶持出外，俾以全命。矧彼宮平筑登之從來家貧，衣服器具盡數燒失。宮平深為惻怛，給與銅錢二百貫文、夏冬舊衣二領、粟麥二斗，以致助補。又有本島人三名，共駕小舟，在洋捕魚。夜中乍遇狂風猛瀾，將囬本籍，被波覆沉。其二人不知去向；一人抱帆隨波漂流，多吞海水，勢必至死。幸牛宮平捕魚旋歸之時，聞得哭號之聲，不顧自己之危，相議同伴，援載其舟。此時其人不顧人事，言語亦絕，想必有同伴。將探附近海邊，奈夜暗不能探，已回棹，到于番所，療治活命。又上屆午年札改之時，着令牛宮平隨酋長直班那霸。至于數月，不領工錢。況又性質老實，自親族以至村人相交和睦。舉島百姓、頭目詳報，酋長、在番、地頭加具印結，以稟朝廷。又彼牛宮平徃昔有久米仲里郡船隻在鏡瀨破壞之時，與大嶺村人同駕小舟，駛出拯之。曾已賜褒書。迄今三次濟活人命，實屬出類之功。故褒賜赤八卷位。

褒賞渡名喜島牛上原孝行。渡名喜島牛上原幼稚失母，被父養育，素家貧乏。奈父為盲而手足亦不能舉動，愈致窮乏。及上原成人，晝夜盡力耕漁之業，以為苟完。父親衣食比前加優。極暑之時，負父乘涼木蔭。當親族吉禮、祭祀之時，有招父者，父推辭，而上原頻勸之，而負徃焉。且念一人之力難盡孝養，故與父商議，求得繼母，自己亦完親，相共保養。因父親久染病症，常以為虞而禱島中諸嶽。更請父同徃那霸，延醫療治，手足漸舉動，年邁七旬。此誠上原孝感之所致也。且有伯父年登八十，其所受地方當于他家，借錢五百貫文，每年貢賦難償，甚致勞苦。依之上原償伯父所借錢文，以厥地方還給其子，時常供進米穀、衣裳。或有珍食，則又送進。上屆亥年，伯父病死，發資賻之，以為厚葬。更兼上屆辰年飢饉，有餓莩者三十餘人。上原將製蘇鉄，每人支給少許，況且上屆午、未兩年，所納棕梠、賦稅，因舉島致疲，幸賴上原借錢二千五百貫文，兩年賦稅納清，約定償時免息。且本島禱宮素以小木設造，每逢大風，為之吹損，不勝修造之煩。依之上原呈請，改作長深二間木宮。又有本島之人逢火之災，衣服、器物悉致燒失。上原惠給袷小袖一領並麥一斗五升。又設造網罟，舉島有不時肴需，則借給之，自己亦徃為相幫。且因覔公用螺殼事，本島之人獨氼入海底，為波所捲，掛髮于礁，將失性命。上原即氼，砍去其髮，救起養生，以全性命。至于頃年，年成不好，不能造作船隻。上原將錢三千五百貫文免利息發借百姓，以為修造。上原如此盡孝行，兼又每事能辦，與親族、島人相交和睦。祈賜褒賞。百姓、頭目具文，酋長、在番、地頭加具印結，報明朝廷。賞越階筑登之位。

八月十七日，准喜屋武郡設建下知役。喜屋武郡原是海邊石原，僅遇風旱，亦稼穡就損枯，實係瘠磽之地。上屆辰、巳年饑饉以來，漸次致疲，缺欠貢賦，多有借錢。兼又上里村居民計只十三人，勢必難保村户。於茲百姓所受地方亦分授他村，拮据檢束，奈無其效。每年諸凢事務不能結局。今以檢者一人之力難致檢束，誠恐將來極其困疲。茲請設建下知役，定額五年以為交代。有勤職得效者，覈功舉用。兩惣地頭稟明朝廷。隨即允之。

天后菩薩始服黃縀五爪龍紋雲繡之衣。天后菩薩曾因天妃位，服紅縀服。乾隆二年丁巳，天朝加封天后位，始換于黃蟒縀服。因此本國亦於乾隆二十四年己卯遵即改稱天后，但未改其服。今稱天后，不改扮粧，恐失尊敬。請准此番照中華格，奉替于黃縀五爪龍紋處處雲繡之服。唐榮總理司、長史等稟明朝廷，隨即准之。[1]

浦添郡設建下知役。浦添郡近年就疲，諸凢賦稅并諸知行及采地米穀甚致拖欠。且私自負債及鬻身人數俱屬許多，百姓極其勞苦。故從前建建下知人，令其多方教示，然不見其騐。只見冊使臨國之時，勢多有諸凢公用。若乃後年如此就疲，則緊要公用如何償辦？甚懷驚懼。請此番恩建下知役，限定五年交代職務。建騐，則賞賜其功。兩惣地頭稟明朝廷。隨即准之。

久米島在番一節寬期任五年。久米仲里郡連年就疲，諸凢賦稅多致拖欠。因此上屆酉年恩建檢者，然不見就興。今如此，則恐後年諸賦可辦之處不得稽察。且至本年春蚕子出產甚少，種類大欠。後年緊要公用勢致拖欠。且隔海遠島，不能如意教示，為驚不小。乞此次交代之在番撰人才以為舉用，兩惣地頭具呈。又具志川郡亦致疲苦，諸賦拖欠。雖附置檢者，然不見興起之騐。于此諸無嚴加檢束，不得不鼓勵百姓充治農業如舊。在番勤職二年，則凢事難以施教。請該兩郡在番一節寬期任五年，若職務得騐，則賜斟功舉用。御物奉行議稟，隨即准之。

久志、羽地、名護、今歸仁、國頭、大宜味、本部等郡并久米、渡名喜、伊江等島有大雨雹，而大小各異。

伊江島照泰寺住持始為三年勤。伊江島照泰寺住持近年所勤縮期。或貧僧任之，則諸事不便而甚失所者，恐日後有妨碍之患。請准照兩先島住持之例，將現在任僧為三年勤。三个寺住持等稟明朝廷。隨即准之。

目錄
尚溫王
即位元年〈大清乾隆六十年乙卯〉，正月元旦，日食。即位元年正月元旦，因日食，故諸凢典禮於初二日舉行。方日食之時，主上扮粧慎待，復圓之刻改服。且又在職王子以至諸役人等奉命冠帶，各在該衙謹慎，待復圓之刻退衙。

褒賞與那城郡屋慶名村名嘉村親雲上等功勞。與那城郡西原村亭路間原有四十石餘之田，係天水田。雖逢僅旱，其水易乾，徒費耕力。況逢大旱，則不能植稻。百姓償納年賦，極致勞苦。屋慶名村前名嘉村親雲上、耕作當島袋仁也兩人，意謂于水子川川田原築作大畦，自此決承溝，則田水得保。遂與西原村頭目、耕作當等十四人相俱商議，各同其意。于上屆子年損自己資，撰該兩所水源之泵。將石築設堤井方八間半、大畦高九尺五寸、濶九尺。且掘決承溝，長四百三拾二間半、濶二尺五寸、深三尺，以通水道亭路間原。從時厥後，用水滿足，以免旱之憂。彼溝現歴四年，未見水乾，永觀厥保，以為該所之利。百姓、頭目具呈，酋長、檢者、下知役、兩惣地頭、田地奉行加具印結，稟于朝廷。賞各爵位。[1]

褒賞與那城郡平安座村前池味親雲上等功勞。與那城郡平安座村平田原有五拾石餘之田，係天水田。雖為僅旱，其水易乾，徒費耕力。況逢大旱，不得植稻。百姓償納年賦，甚致勞苦。平安座村前池味親雲上、地頭代名嘉村親雲上、平安座村前池味筑登之、玉城筑登之、惣耕作當池味仁也、耕作當宮城仁也等六人為村発慮，于上屆亥年動村中人，損自己資，堤井長拾八間、橫八間五合、堤高二丈二尺，畦高九尺。築作之時，幸掘得湧泉，因此注水田中，順時植稻。所獲米穀比前最多。該堤井今歴五年，未見旱之憂。且又古次久原有五石餘之田，或逢雨歲，則有水漏而東作損傷之憂，多廢其地，甚係吃欠。該池味親雲上等為之張本，捐自己資，于丘上決開承溝，長七十三間、濶三尺、高五尺。且刻開溝尾石，以注水於洞內。又于溝之路架矼以通徃來。又西原村亭路間原百四十石餘之田係天水田，故易就乾，耕耘費力。或逢大旱，則不得植稻。百姓償納年賦，甚致勞苦。該池味仁也與西原村頭目等相議，于上屆子年，發自己，雇夫于水子川川田原，収築大石，築開堤井方八間半，畦高九尺五寸、濶九尺。且從此至亭路間泉決開承溝，長四百三拾三間半、橫二尺、深一尺，以通水道。從時厥後，雖逢旱災，用水滿足，該兩村永世承益。百姓、頭目等具呈，酋長、檢者、下知役、兩惣地頭、田地奉行加具印結，稟于朝廷。因此該池味親雲上等并共外有功者十四人皆賞賜爵位。[1]

二年，大宜味間切始建下知役。大宜味間切近年漸次就疲，貢賦拖欠，且私負債俱及重數，鬻身人數亦屬許多。百姓勞苦。故從前多方施教發示，然不見其騐，年增加疲。且于去丑年大風之時，因被水損敗五十二石餘之地，百姓益致惰。當此之時，不可不嚴加檢束。但將檢者一人之力不能如意施教，請賜此番恩建下知役，以為五年，勤若得職務之騐，則賞賜其功。兩惣地頭稟明朝廷。隨即准之。

御茶屋殿守役定二年勤。御茶屋殿有隔年宴請鑒守之典，且有冊封之時天使遊觀之典，是係定例。然則不可不早使樹木繁茂。茲查該守役自去年准定四年勤在，稟請准此次充二年勤，有勤騐者，則賜分宜之賞，或賞其功，留任御書院奉行及當等稟明朝廷。隨即准之。

知念郡再建下知役。知念郡近年就疲，百姓勞苦。于經歷十四年之卯，恩建下知役，令其教農業。且于其外亦多方加檢束。因此百姓勵精農業，年貢全納，一來就興。故于已歴八年之酉巳止，下知役只將檢者、酋長為施教令。奈數年之疲，不見全興之騐。今後百姓致怠，年年諸賦拖欠，至有私負之債。就興之謀，雖盡商議，無術可施。且下屆申年將有冊封之大典。為此奉有憲檄在案。但見今情狀，後年就興，公用不滯，而辦理之術，將檢者、酋長等力不能建騐。請賜仍舊恩建下知役，所勤之數限五年期。若建其騐，則重賞其功，惣地頭及聞得大君御殿大親等稟明朝廷。隨即准之。

唐榮講解師役始為五年勤。唐榮講解師役前此三年交代，該科從今以後請准加五經等由，曾經具呈。倘准所請，志其役者任重勤多，只從事其常耳，並不能兼學他業矣。請准自此次交代之期，定四年勤，唐榮總理司、長史稟明朝廷。隨即准之。

褒賞豐見城郡翁長村前座安親雲上等十九人功勞。豐見城郡翁長村前面之田泥土流入，因為地高。故當大雨之時，前面一帶流水汜濫宅中，民難居住。奈另無移籍之場，甚致妨碍。該村前座安親雲上、宇榮田親雲上等十九名酌量，自保榮茂村鞁間志田至翁長村南喜雨川原決開水的，長八百拾五間，開闢三四尺或五六尺許。自上屆申年八月起至酉三月終。從時厥後，水無濫宅之憂。且村中播苗之田設于村前，逢大雨，則有損傷稻種及所植之稻，逐年拖欠，百姓失所。今如此因開水道，無有水難。因此收穫米貳拾石餘。又將水道川原尾邊之地四千六十坪掘為水田，則當所獲增前。即鼓舞村人，自上屆申年起至次酉年，日夜勵力，掘開作田。田位亦甚好。所獲之穀較筭前賦，加增十七石二斗九斘餘。即將其穀為米模合，其剩每年頒給村中。又將模合米賣錢，為村之所貯。故于上屆子年大風猛起、東作吹損、日食不敷之時，発其貯米，分給村中，故村人食足，年貢不滯。又將該模合送之餘，買求瀉莊。種種益村。該座安等具稟，酋長、檢者、兩總地頭、田地奉行加具印結，稟明朝廷。賞各爵位。[1]

褒賞八重山與那國村宇江城與米芋于餓者，以濟人命善行。八重山與那國村宇江城勵精農業，家質頗富，年貢無欠，交村人以和睦。且去年飢饉之時，村中有日食不敷而及飢者，宇江城発惻懚心，送與米二石五斗及三千二百坪圃之蕃薯，因此各保性命。又與那國村稼穡之地無有用水，農夫汲水費日。宇江城畱氣損自己貨，近擇便場，以掘五井，村中永得利益。又于已歴八年之酉，設作芭蕉園九百坪，以與村中，年增茂繁。村中採此墊辦船，其製作衣服。該宇江城屢為村建殊功，且原有勤功，請准分呈之賞，在番頭目其報。因此賞其功勞，陞赤八卷位。

二月十日，雷震羽地、名護兩郡。此日，羽地郡真喜屋村蒲户玉城行至加佐名盛原苅獲馬草之時，被雷震死。又震穿名護郡屋部村前東江親雲上家之棟頂周圍一尺許，以迄仰枝之間而化焉。

十二日，雷震那霸府及浮繩至御嶽東遣城嶽拜殿前面。此日那霸府西村武氏與那城筑登之盛保女子真蒲户廛之內、於兼津多伊於户借寓之橺，有同村無系石川筑登之親雲上女子於户來居之時，雷震其廂，彼女子思户被其震倒，即死。咽下有小黑疵之跡。至兼津多伊於户亦致驚倒，幾絕氣息。然因𤼭醫治，全愈無恙。更損廛之棟角兩所暨柱共約各二尺許。又震浮繩之御嶽東遣之松，約松身圍六尺，自其根四尺上至梢處處剝皮。又震城嶽拜殿前面只松，約松身圍五尺，自根至梢處處剝皮。

六月十八日，雷震具志川郡。此日雷震具志川郡佐兼多宇原之地岩頂，處處打碎。

三年閏六月初五日，雷震宜野灣間切安仁屋村樋川松林。此日雷震宜野灣間切安仁屋村樋川松林，破松三株。該村牛新城被雷燒死，面腹色黑。

十二月二十七日，特賞和亮弼·高原里之子親雲上切米二石。和亮弼·高原里之子親雲上於畫本國總圖，曾以羅經之法作其工夫。由是失請畫定其圖，以為呈送。隨經充其主取，同田地役人畫全圖以呈之，堪以公用。又從前歴任公於內外，其中有為官民利益之功。況任田地奉行時，經將丈圍之法教授田地役人，至其法書已編成呈送。是為公所照見之用。今其行年方躋八旬，家資素寒，日營難堪，極在窮苦。請酌前項微功，以示恩䘏，則庶聊以安心，保卒餘年。該原具呈，田地奉行亦具稟朝廷。議該原如前所陳，素以辦公為心，嫺熟諸藝，備辦國用，固屬矜賞。由是特賜切米二石，以為一世養生之資。[1]

四年四月二十一日，上諭始建國學並建鄉學。上諭始建國學，著教諸士。學師勤職限定三年，賜之俸米八石。著按司一員、親方一員任其奉行，附之以中取二人、筆者二人，議定學規，之間著為勤任自其議定。以後奉行、中取勤職限定一年，且於三年等亦裒各平等資財，各建學校一所，設置學師各一員，其勤職限五年。至於俸米，亦裒各平等資，交與七石，以按司各一員、親方各一員任各奉行，附之以中取各二人、筆者各二人，至其勤職之期，待各平等申詳，可定年期。其諭記左：

國學訓飭士子諭		
稽古之學校，天子曰辟雍，諸侯曰泮宮，皆所以興行教化，作育人材，典至渥也。今予國都，自古以來，未建泮宮，典尚闕如。應建國學，興教化，育人材，以臻美備。然現今國財未裕，不遂興建之志。故於舊官署權爲國學，著派按司向國藩、紫巾官向元佐充爲國學奉行，並令當座官金世裕、麻克昌，偕爲中取役督理學務。既又簡派紫金大夫蔡世昌以爲學師，公同議立學規。董勸諸生，務期風教修明；賢才蔚起，庶幾械樸作人之意。今蔡世昌不幸病故，乃命中議大夫林家槐充補學師。特製訓言，警飭諸生，其各諦聽：

蓋古之學者，先立品行，次及諸藝。爾諸生，幼聞庭訓，長列郷學；朝夕誦讀，寧無講究。必也躬修實踐，砥砺廉隅，敦孝順以事親，秉忠貞以立志。窮經考業，勿雜荒誕之談；取友親師，務化驕盈之氣。常防蕩軼，毋事逸遊。苟行止有虧，雖讀書何益？

若夫宅心弗淑，行已多愆。或蜚語流言，惑聽官長；或營私獻媚，出入權門；或依附勢豪，欺孤凌弱；或招呼朋類，樹黨爲援。又以當悲當恨之行，反爲得計。而不公不道之事，罔顧害人。乃若此人，名教不容，郷黨勿齒。縱倖脱褫朴濫窃章縫，返之於衷，寧無愧乎？種種弊端，深可痛恨。

故返復惓惓特宣訓言，使爾等共體予心，恪遵明訓；一切痛加改省，争自濯磨。勤學積行，逢時得志。不特爾身有榮，即爾祖先，亦増光寵矣。若乃玩愒勿儆，暴棄自甘，則是爾等冥頑無知，終不能率教也。既負栽培，復于咎戻。國法具在，予亦不能爲爾等寛矣。

自茲以往，無論名門與塞陋，如有積行勤學，爲國宣猷者，則雖布衣子弟，我將擧而用之；如或敗檢踰閑，不遵明訓者，則雖貴族子孫，我將退而去焉。

凡各學奉行師長，並宜傳集諸生，多方董勸，以副予懷。否則職業勿修，咎亦難逭。勿謂予言之不預也，爾多士尚謹聽之哉！

三月初九日，准平等所始設置大屋子主取一人。平等所近年紏參等案積滯多，詞訟人等甚及失所。凢遇審問，倘有重事，則行夾拶。至若議罪等案，遷殆多日，有以審事停滯。因役人兼頭役俱皆同輩，而讞决等案難以速辦。因有隔妨，故致積滯。並設頭役，務使應罪判斷。又相事緩急，酌量辦理。則廢大屋子以下各勵心志，及𤼭審斷，每事徹底清辦矣。乞准大屋子格以後，待其進役，以行停止。今始設大屋子主取一人，至於俸米，動支平等公項，年賜七石。平等之側吟味役稟明朝廷。隨即准之。

二十七日，准伊江島東江掟、西江掟改名南風掟、西掟；目差兩人改名東江掟、西江掟。伊江島酋長內，東江掟、西江掟是同間切南風掟、西掟。其以下東江目差、西江目差、掟、大文子役內，目差、大文子增自諸間切。當酋長一人交代時，諸役先後挨陞，因此轉役繁多，辦公有妨。至該目差勤職，無與從役有異，惟有異役名目。乞准東江掟、西江掟改名南風掟、西掟；目差兩人改名東江掟、西江掟。下知役、檢者具呈，兩惣地頭加具印結，稟明朝廷。隨即准之。[1]

七月朔日，褒賞和亮弼·高原里之子親雲上等功。本部間切具志堅村民地內旱田三千六百五十七坪，可獲十五石餘區。水常不饒，莫能耕稼。每年貢賦因賠納，以致窮苦。上屆午年，檢者和亮弼·高原里之子親雲上為之留心，見察農隙，勸令前任夫地頭具志堅村小濱親雲上等六人鑿溝以迄，申年完好。厥後少無水滯，以利耕作。經具稟其由，隨將察其永保，仍再申詳之處，已經申飭。去年，田地奉行巡見時，察見該溝。因便順水，永有益村民。由是稟明朝廷。隨即賞亮弼上布二疋，賞小濱等六人各爵位。

本日，褒賞前任地頭代武富村平田親雲上等之功。兼城間切武富村連年困憊，兼之上屆辰、巳兩年大荒時，居民六十五人內四是四人傾家蕩產，其餘二十一人惟食力獲命。且所欠貢米三十石，所負私債重多。況又人少地多，無力耕種。因日食方難續，告借他家。且典田圃以納諸貢，其疲年增一年。上屆丑年以前之欠賦私債，合筭其毌子米五十石、錢四萬貫文，無術償還。茲有前任地頭代武富村平田親雲上等十四人申詳舉郡，徭會米穀。上屆巳年，先交米十三石。且鑿開旱田內九百九十坪改作水田，宜多収獲米穀。該等為之主持，勸令村民，自上屆丑年迄翌寅年，定時將其多獲米穀抵筭舊租，乃四石有奇有增。村民務農克家，將每年諸上木之所獲及所裒之錢納清以上米錢毌子，且鬻身之人亦盡致贖。又徭會之期，去年全竣。且自上屆卯年以迄去年，鑿開旱田五千三百餘坪，改作水田，乃有二十二石餘之增。且民地內後原根喜屋原之田，從係潦水。每逢旱魃，莫能耕穗，以致荒廢。該等為之百心，與村民確議，根喜屋原鑿開堤井長十四步、濶四步、深三尺，疏洩水於後原之田。且後原鑿開堤井長十步、濶七步、深四尺。且自各井迄田，鑿三个水道，長二百九十四步、濶二尺五寸以至五六尺，厥後水足利稼。且舉村之民用井一口，因其潦水，雖有小旱，難以保水。遠到豐見城間切平良毘泉汲水濟用，不勝拮据之苦。曾鑿堤井時，幸因鑿泉，水足利用，所有水田都係瘠薄，不能播苗。素來出租播苗他村之田。但至前年，自村前面至於狩俣原之田鑿溝長二百五步，注入里水，其地膏胶，常以播苗，年得租米二石五斗之利。且棕梠、芭蕉、苧，因有植少，每逢公需，難以供辦。相度居宅及各地，以致栽植。至若蘓鉄，亦年年田地奉行所示株數外，加栽一萬五十株，徧視村園山野，分栽松苗、鞁、山竹。因該等主帳引興疲困，村民目今全償所欠貢賦、所負私債，村民永永不可不利。該等具呈，酋長、檢者、兩惣地頭、田地奉行加具印結，稟明朝廷。隨賞平田以下各爵位。[1]

八月二十日，褒賞宮古島大浦村狩俣筑登之等功。宮古島大浦村久因疲困，人居减少。且有二十餘人窮乏者，所受地方不能耕稼；其餘八十餘人離散四方，以現居人數沠授離散者之賦米，故每年欠賦甚及勞苦。由是管役與本村狩俣筑登之等五人及筆者諳熟議，二面分設下知人，召集離散人等，開地分授，以令相助耕。且於芭蕉及苧藍所植最少，因以高價買之，勞上加勞。上屆卯年以至本年，地方開廣，加增稼穡。且合力會作苧。且令植棕梠、蘓鉄，黑棕。至於本村使用之需，每人沠湊，以致備辦。至不加意者，不能備辦，極其勞苦。乃以分別地方合耕所獲，抵償其用。至御用布取切結之事，從前成自男夫之手，故每年係千餘人之夫，實在農時難苦。是歲改換女夫之手。且藍染之時，汲水採薪，亦改女職。自此男人得隙，專勵耕作。因此下屆申年，邀請冊使，儲備其用。経歴申飭，遵守此意。且受管役、下知，改以諸凢事宜，毫無間斷，廵查作場，以致檢束。故今疲勞百姓爭納賦稅，應納欠穀百六十五石五斗餘外，過納二十五石二斗餘。請應分賞賜，管役具呈，在番頭目咨請朝廷。隨賞狩俣筑登之等五人，各賜爵位。[1]

本日，褒賞宮古島狩俣村池間仁屋等之功。宮古島狩俣、大神二村民人，上屆辰、巳兩年大荒時，及餓致死而傾家蕩產者多。且男女五十餘人散之四方，其疲年增一年。兼之此年凢東作不登，諸貢拖欠，百姓不惟甚怠。至於農業，亦致間斷。由是，管役熟議村人，挑得狩俣村池間仁也等五人及筆者，三面分設下知人，召集離散人等開地。每人授與，使其合力耕種。池間等不刻廵見田圃，以加教令。于此，玩怠百姓無不踊躍，趋農逐時，所欠貢米四百九十四石餘，上屆丑年迄下屆申年預期分年上納。但因年年過納，乃迄本年，不但清納其額，更過納十七石九斗餘。況因下屆申年要求冊使之備，預先申飭。該等遵守此意，振興歴疲百姓，建有其騐。請應分賞賜，管役具呈，在番頭目咨請朝廷。隨賞池間仁也等五人各爵位。[1]

本日，[2]褒賞八重山島上原村仲底仁也善行。八重山島上原村仲底仁也力作耕作，小無間斷，家資漸饒。每年諸貢物無欠上納。遂將十石餘過納。且交村人以和睦。況以勞農圃，叮嚀篤教耕作之方、隨節蒔菜之法。村民受此植之，不違時節。且自上原村至石垣隔離海路七里餘，當人輿病時，不能請醫，甚妨療治。由是仲底損資買備萬金丹、紫金錠、洋參、其外藥種、酒等，見有輿病者，隨發與之。至不如意者，等療治之需，不足者，周賑料穀，着實療治，多有為村民料理。請賜舉用。百姓等具呈，管役加具印結呈請，在番筆者、頭目咨請朝廷。隨賞筑登之座。

上屆丙辰秋到閩囬國貳號貢船人數再遇海賊，無恙歸國。丙辰秋到閩歸國貳號貢船，在五虎門與頭號貢船一同放洋。駕駛北方，見在羅湖洋面，賊船三隻攻圍裝載材木行溫州船兩隻奪取貨物及船隻。即貢船人數取出兵器，打放異風鐵砲。此時兵船有何防歟，無有駕來。將至天黑，益嚴防禦。駕行在斗米洋面，賊船兩隻駕近貢船艫邊，高聲稱賣魚船隻。即放大砲圍攻貢船。隨放異風鐵鉋，夜間防禦。然賊船等不退，若仍賊船多來，則無可防之術。應駛出外洋，若風吹自戌亥，直歸本國。通船人數會議，改針駛出外洋，不時天明，賊船退去。當此之時，風轉丑寅，難以直駕，而向三砂駕船。至辰刻許，賊船兩隻又復進來。內有一隻賊人俱隱船內，假粧釣舟進來。貢船人數因有緊防，彼海賊四五十人許，立於船上，各出兵器，數次進來。然因益防，賊船終退。更有一隻賊頭船隻立赤旗等，所駕人數五六十人許到來。是亦見緊防，直致退散。如前所陳，既遇海賊，然通船人數盡力防禦，無恙全歸。

五年，准遷美榮地瓦屋于湧田楚邊原。美榮地瓦屋現今取盡泥土，以妨燒瓦，請遷于湧田楚邊原。瓦大工及瓦奉行稟于朝廷。隨准改遷該場。

准八重山島黑島村故山加利妻於那比與黃八卷位妻一同稱叫，並賜綿子二把。八重山島黑島村故山加利妻於那比今登百歲，素來身康，能教家人。該處役人申詳，在番頭目稟報朝廷。隨即准賞該於那比長命罕見，與黃八卷位妻一同稱，並賜綿子二把。

四月，那霸港有似鯖魚者害人。是歲，那霸港有似鯖魚者屢次害人。遇其害者，或捐性命，或為廢人。由是自四月至十月中旬，飭令。士民雖多方致力捕拿惡鯖，尚不能拿得，而遂止矣。自爾無受其害者。

十月十日，八重山島沛雨殷雷。此日下雨，雷大响。本島新川村有伊原間次子宮平，翌朝看見其宅內北隅離家十間餘有楢那樹繫置十斤許、豚一口斃死，其背毛燒，其楢枝折。且至近邊六尺方許草亦燒枯。此是以為雷落，宮平即報明各役。隨已查見，另無奇事。

十二月二十日，豐見城縣雷落。此日，本縣伊良波村龜大城妻牛要到宜保村兼久原求蕃薯及野菜。徃到之間，忽於中途為雷擊死。

六年，題准賜國學奉行等俸祿。國學按司、親方奉行二員，給役知各二十斛；中取二人，給俸各五斛；筆者二人，給俸各四斛；公事百三人，給俸各二斛。

冊使臨國，封典既竣，囬朝。欽命冊封正使翰林院修撰趙文楷、副使內閣中書李鼎元，又護封遊擊附駕封舟，都司、巡捕官坐駕二號貢船，五月初七日在五虎門與接貢船一齊開洋。十二日，駕臨那霸港，諭祭暨冊封典禮已竣。又有皇上欽賜御書「海表恭藩」四字。今般以天朝喪服未闋，冊使卻筵宴。故中秋、重陽並無請宴。其外亦舉行典禮，莫進宴膳。但冊使請自天朝遠來，不忍廢止筵宴。所有七宴，依照舊例，奉送宴席及禮物。又冊封既竣，王上行幸天使館恭謝。故冊使亦光臨王城回拜。此時請御書院奉進宴膳。且請宴南苑之時，請番烟花。今般皇上欽賜宸筆造為匾額。天使臨城拜看匾額。此時請宴東苑，看有演戲。且要行餞宴，再宴本苑。亦有演戲。又請宴都司、巡捕官於南苑、東苑，看烟花、演戲等藝。諸凢典禮既竣，十月二十日那霸開船，到馬齒山阿護浦湾泊。本月二十五日，該地放洋。十一月初三日駕到福州地方。

冊封正使有題瑞泉，書「賜谷靈源」以呈王上。令建石碑。

冊封大典既竣，庚申八月二十六日，王上詣宗廟拈香行拜禮。

封典既竣，十一月初九日，王上詣三个寺，拈香行拜禮。

冊封典禮已竣，十二月初七日，王上詣聖廟拈香行拜禮。

褒賞那霸府寬肇基·大嶺筑登之親雲上功勞。那霸江唐船塘近年壅塞水淺，大船出入之時有所不便。冊使將有臨國，則不可不致濬浚，其費甚多。今欵待冊使之需正在難調之際，唯有寬肇基捐自己資財，以濬浚霸江等由，呈請朝廷。隨允其請。該肇基殫精盡慮，浚江成功。且牧港津口亦就塞淺，肇基呈請決其津口。該肇基自微賤之時有志公事，除前事外，多方留心辦公。由是賞給久米島具志川郡仲地之采地。[1]

褒賞與那城郡屋慶名村池味筑登之等功勞。與那城郡驛傍之河上所架橋梁，因驛遞之場，原來設架板橋。儘歴三四年，則致朽壞。況當大雨之時，流去其橋，致許多冗費。下知役、檢者等留心籌畫，欲為架石矼，保長久之利益。経致相議，奈勘估其費及銅錢二萬八千貫文餘零，今困窮小郡許多冗費，何以得架矼乎？幸屋慶名村池味筑登之，其外人等相共承辦其需，地頭代名嘉村親雲上、總耕作當富山仁屋兩人能加教示，堅固造架石矼，永為郡中之利便等由，本郡各役，又檢者、下知人、兩總地頭、田地奉行稟明朝廷。隨賞各爵位。[1]

褒獎八重山島崎枝村桃原仁屋善行，陞筑登之位。八重山島崎枝村上屆甲寅年八月疫癘流行。此時貧窘者二十三人染患時疫。桃原仁屋給與大米三斗二升、豆醬二升六合、燒酒七十六盞，以資療用，使得痊可。且自本年九月番薯蔓為虫所虐，結實少些，日食漸乏。至翌年正月，有蕈瓢屢空者，該桃原讓與旱田八百五十區所產番薯及蘓鉄六十七株，賑濟餓莩。不但此也，去年番薯為蛀見害，結實鮮少，饔飱極乏。當此之時，因造作春立地船，致採収船材之妨。該桃原將大米一斛一斗、牛一口、醬油五十盞、塩四升分給入林採材人七十三人，日數五日，採収船材完竣。況其生質敦實，與村人相交和睦，盡力于農畝，未敢懈惰。貢賦亦莫滯遲。却有納過大米九斛五斗餘零。請斟賜其分宜之獎等由，本村人民及屬主、各役人等呈請前來。在番頭目等稟明朝廷。賞筑登之位。

東風平郡新設下知役。東風平郡近年困疲，負債重多，諸凢賦稅逐年拖欠將檢者一人之力難施教令。祈准今般設建下知役，定額五年，以為交代。有勤職得效者斟功舉用等因，兩總地頭稟明朝廷。隨即准此。

褒嘉和達道·新垣筑登之親雲上、葛維新·仲田筑登之親雲上妻功勞。真嘉比道原來因泥土路，下雨之時，致人馬徃還之妨。和達道、葛維新妻捐自己資財，其路從新舖石等由，稟明朝廷。隨允其請。該達道等堅固舖石，永為徃來之便。由是賞各譜代籍。[1]

褒嘉忠開元·宮里筑登之親雲上妻等功勞。忠開元妻及宮里筑登之親雲上捐自己資財，自雩舞濱至識名休嶽條路，從新舖石。中途河上造架石矼，且修理各處道路等由，呈請朝廷。隨允其請。該宮城等堅固修造，永為諸人徃還之便。由是賞忠開元譜代籍，賞宮城新家譜。[1]

褒嘉西原郡我謝村夫地頭津花波親雲上功勞。西原郡小波津村前川原所架木橋，隔歲改架，致費資財。更當大雨之時，洪水漲溢，流去木橋，妨碍徃還。自今百姓困苦之秋，本郡私資難以修造。夫地頭我謝村津花親雲上、翁長村與那嶺親雲上，其外等相共捐自家資，改築石矼，永為利便。本郡各役及檢者、田地奉行、兩惣地頭稟明朝廷。隨賞各爵位。[1]

七年辛酉，嘉獎與那國島祖納村船筑松原仁屋善行，賜筑登之位。與那國島前年五月瘟疫時行。比及六月中旬，卧疫者甚多。島人專事療治，不能收穫後植之稻粟，耗棄田野。由是駐直各役暨渡島役人等趋到各家，開示調治之方。幸本島祖納村有船筑松原仁屋者，相與廵到各處，將自己燒酒二百蓋製造艾酒，與喫病人，方得痊瘉。至八月，終獲其稻粟。是以通島人民食用維難。又十月之初為暴風吹騰海潮，所栽番薯以成枯槁，饔飱愈乏，雜食充腹，聊以度日。至十一月尾，不能盡力農畝，饑饉荐臻。該松原將自己大米九斛五斗七升沠與貧簍者八十七家，以救性命。請酌賜褒獎等情，各役呈詳，在番頭目等具稟前來。賞賜筑登之位。[1]

本年，褒獎宮古島仲筋村池間筑登之等功勞，頒賜爵位。宮古島仲筋村多有拖欠貢賦。今次要備欵待冊使之需，曾經屢行飭示。然現在筆者檢束百姓無力可支。若是不設幫役，勢難督理。即舉本村池間筑登之、仲宗根仁屋、荷川取仁屋、池間仁屋、塩川仁屋、伊良部仁屋、樽仲筋、玉多良間等充其幫役，而四頭分授職役。其有少授田圃，則開墾荒土，以致沠授。又該幫役等親自帶怠農者，徃到田畝，致令耕耘。至其首里大屋子、目差等，察稼穡之勤怠，勸勵百姓，納清年貢。更有奉貢二百四十二斛餘零，以抵納逋稅，請賜分宜之獎等情，各役之呈文，粘添在番頭目等印結前來。賞賜各級之位。[1]

本年，褒賞宮古島池間村前泊筑登之等功勞，頒賜爵位。本島池間村隔海小島，農圃狹窄，遠涉海路三里餘之伊良部島以為耕種，甚受辛苦。又上次辰、巳兩年頻遇天飢，居民减少，極其困憊。逋其計有八百八十七斛餘零。自上屆卯年至下屆戌年，每歲期歉，以要奉繳。但欵待冊使之需又需甚多，若是每年期歉奉繳，則前項用度不敷。須殫力戮心，冊使未臨國之內，奉納逋稅之處，分別飭示。幸本村前泊筑登之、友利筑登之、仲間仁屋、世武荷川取、蒲户前泊、加禰前泊等，克體前意，改換指揮之方法，凢事各分頭加教示之處。役人等業經飭行，該前泊等商議，勸勵百姓盡力農畝。由是年貢及本島用度之米穀，併迄下屆戌年每歲期歉奉納之逋租俱致納清。除此之外，每年過數奉納。至于本年，納過貢賦共計四十八石餘零。請賜分宜之獎等情，各役之呈文，粘添在番頭目等印結前來。賞賜爵位。[1]

申秋赴閩進貢船遇海賊，能為戰防。且囘棹之時，請發哨船護送回國。申秋赴閩進貢船在馬齒山與封舟兩隻一齊開洋。頭號貢船瞧見中華外山，駛近內地。夜裡船行，恐有不測之虞，拋錠暫泊。奈因風波猛起，截斷錠索。羅湖內洋駕駛之時，偶自南方有船一隻，直向貢船駛來。倘不是賊船。正為防備之時，賊船放砲走來，通船人數預加分局，各列立無間斷，放砲打銃鎗以致防禦。該賊退去。未幾，貢船駕入羅湖洋面之時，又復南方有賊船一隻，直取貢船前來。且有賊船二隻自羅湖前面出來，其背後又有數十艘蓬船。由是通船人口擔驚受怕。該船三隻轉過貢船之左右，放砲振籏，攻圍貢船四五囘為徃來。然皆不怠禦敵。以故賊船退去。該數十隻賊船亦見貢船隄防嚴密，不敢前來，方得免危難。又貳號貢船正見中華外山之時，奈因無風，不早行走，漸漸風波猛起，兼暗夜不能駛近內地。而遂拋錠。及至天明，看見乃是外山台也。其洋面內多暗礁，洵非可泊船之處所，即刻要起錠駕駛。奈風波猛起，不能起錠，為波見蕩。漸近石礁，正遇着兇險。于是舵工、佐事等皆請斷棄椗索。駕駛羅湖內洋之時，見大船一隻走來。恐是賊船，挺出兵器，擺列障伍，以為防備。因賊船放砲前來，貢船亦不停手，放砲打銃鎗。由是賊船退去。駕駛羅湖前面之時，又有船三隻自彼港口走來。由是所退去之大船亦回駕前來。四隻之內，一隻大將船振赤籏，則各分兩隻，夾攻貢船，以放銅鉋。正在危急，當此之時，不振勇禦敵，勢無可逃。由是，通船人口俱勵精力，輪流放鉋打銃鎗，以致防禦。彼見貢船防備之嚴，遂退去，方得免危難。而竿塘灣泊之時，又見其有火光，知是賊船，以為隄防。而賊船不來。是風波猛起，兼以暗夜也。應待天明，有復來。然則不可無其慮等情商議。至黎明起掟，果遇賊船兩隻。隨即放鉋打銃鎗，蜃有失機。由是海賊退去。貢船要直到五虎門，盡力駕駛。奈因潮信不順，拋椗定海之洋面。挨晚見海面有船數十隻仍復嚴密戒備，徹夜看守。早晨開洋之時，又有大船八隻走來，甚是慌忙。貢船無可防之暇，截斷椗繩駕走。只見彼船漸近而打鳴鑼鼓，因知是為哨船，方得安心。而哨船自貢船前後左右護送到怡山院。又封船兩隻及頭號船先一日抵怡山院。夫因如斯賊徒繁多，深恐歸國之時仍復有遇，預赴諸衙門，懇請從五虎門以至竿塘遣發哨船，護送貢船等情。隨蒙准所請。既而在木之下起椗。行到壺江灣泊，茲蒙閩安鎮總爺令把總致詞云：「特為護送貢船，輳集哨船以來此邊。」當時見風開船之時，預為詳報等語，遵兩隻員役俱到總爺寶船，以致拜謝。時有都司出云「聞得海面賊匪甚繁，兼安南國賊船百餘隻，分開三頭，近日到廈門邊，則甚為憂慮。今雖有管理貢船，總爺護送。然司亦稟詳總督府院，一齊護送」等由。遵將愛惠之恩，感激殊深，奉答都司。歸本船之後，兩隻員役皆到都司所駕之船，以致拜謝。既而將有順風，開船之由詳明總爺及都司、兩憲，起椗揚帆。由是總爺所轄哨船十七隻、都司所轄哨船十二隻，共二十九隻，自五虎門以至竿塘之外，護送貢船兩隻。是以無遇賊之憂，以歸本國。

本年，褒獎兼城郡糸滿村大城筑登之等功勞，頒賜爵位。申秋赴閩頭號船歸國之時，在伊平屋島之洋面風伯不起，難以行船。殊波濤猛湧之處，兼多礁，故為憂靡小。幸兼城郡糸滿村大城筑登之，又本村金城仁屋為漁在該島之時，見有船危難之模樣，駕小舟走來。即令該兩人登貢船，為之引導，連三晝夜，勵精引導，是以無恙回國。請賜分宜之賞等情，有船員役稟明朝廷。又該大城上屆未年渡嘉敷郡之人破船之時，為之救命。且上屆午秋赴閩頭號船囬棹之時，領収讀谷山縣海面。而見大號之信，急報御船手。該兩人至今三次有如此功勞，由是賞賜各爵位。[1]

本年正月，有江南省通州商船一隻飄到大島，後解來本國，照例養贍，附搭囬國使船隻解還本籍。江南省通州之商船一隻，船上人數共十人，飄到大島。船上相與爭口，有陳朝中者，挾怒把斧，打殺同船之人四名。又將鉄錨及重貨壓開艙蓋，鑿破船底，要以餘人溺死。幸難人一名出自別艙上岸，而其情狀報地方官。隨到該船，提綁陳朝中，助救餘人數上岸。未幾船沉沒。將陳朝中收牢，難人共六人，一齊解來本國。照例撫䘏，附搭囬國使船隻囬原籍。[1]

本年，新建國學至其松崎前之條路，並國學植嘉敷教白沙。是皆首里三平等、泊村士庶之植敷，以致雅觀。

本年三月，米御藏原來植竹為圍，既不堅固，又不好看。是以改築石圍。

本年，中華海邊多有賊船，今番接回國使船隻，以舊例之人數不能防賊。由是加添才府一名、脇筆者一名、五主格者十二人。

本年十月十二日，准遷真壁間切糸洲村于舊籍。真壁間切糸洲村，乾隆三十九年呈乞朝廷，迁籍今村。自此以後，不幸接踵，衰微漸廹，人居日减。村覆之憂，必所不免。于茲，諳地理師崎原里之子親雲上令見地理，稱：今村所在風水不善，更不足以民地編茅宅，甚是失所。舊籍所在，風水是好，而場亦宜等由，乞准迁村于舊籍等由，百姓僉呈，酋長、檢者、下知役、地頭風水師、兩惣地頭、田地奉行等加具印結前來。隨即准焉。[1]

本年十二月初三日，准迁美里間切桃原村于越來下口原。美里間切桃原村，徃古以來人居不榮，且受田之人難以成長。依之請風水師宮城通事親雲上，令見風水。其稱：今村所構風水不宜。從村以東，越來下口原風水就善等語。乞准遷村于彼處等情，百姓僉呈，酋長、風水師、檢者、地頭、兩惣地頭、田地奉行等加具印結前來。隨即允焉。[1]

本年十二月二十三日，准遷國頭間切楚洲村于舊籍，仍立掟役。國頭間切楚洲村，乾隆元年始編村籍，翌年人數一百迁居他村。但當大風之時，洪波騰揚，村園被波牽流。乾隆三十五年，又稟請朝廷，迁村于楚江兼久原。但災殃接踵，逐年疲苦，人烟寥寥，將至顛連也必矣。于茲，請地理師宮城通事親雲上，令見地理。説：今村所構之地風水不好等語，乞准迁籍。且至掟役，當日遷村之時，即行引去，既令與掟兼務。但一个掟兼管兩村，則有指揮不及。乞准仍舊設掟，授賜地方各等情，頭目僉呈，酋長、檢者、地理師、兩惣地頭、田地奉行等加具印結前來。隨即允焉。[1]

八年壬戌，二月十六日，准建首里三平等文筆師長各一員。首里三平等諸生學習文筆。但改正之人無在焉。請每平等設建其師一員等情，自三平等具呈前來。隨准其請。至其交代，有轉役，以為頂其缺之章程。

本年，九月二十七日，嘉獎八重山島惣橫目盛山與人善行，越級賜座敷位。八重山島上屆三十二卯年海水騰湧，人民溺死甚多，不能俄葬。惟其死骨散埋各處村外。故其子孫向何方位難行燒香。更於孝情，亦屬疎畧。宜度時節築造墓墳，埋葬其骨一所之處。曾已議約，奈其以來災殃接踵，損失荐臻，多逋公物。正坐困憊，不能築墓，空致遲延。幸該與人為之留氣，去年十二月起工築墓，以二千九百二十餘人之枯骨埋葬一所。又請駐任僧弔祭，令其族戚燒香。既而細陳緣，記碑文，從時厥後，無愆節祭。不特其子孫得遂孝情，至于島中亦遂願望。請賜褒賞等由，在番頭目具呈前來。越級賜座敷位。

本日，褒賞八重山島盛山村波照間仁也孝仁之行，以越級賜黃冠。八重山島盛山村波照間仁也常事七十餘歲之父母，孝養不怠。亦交親族、緣家既以和睦。不但此也，盡力農務，每年奉納諸貢之外過納十斛餘零。且同村百姓三人無可棲之户，亦莫可告之人，甚屬可怜。管役及村人等托養，該間厚惠，贍養如子，給與衣食，至其貢賦亦既賠納。今使兩人得求妻開户，要使其一人待求妻以立户。且去年唐荢出產甚少，致織調出物御用布之妨。幸該間將所藏唐荢十斤六合三勺、其價米七斗八合六勺六才起讓與不足之人等。又本村從前無設輀車，借貸他村，賃米之費姑且勿論，其村葬送之時屢致妨礙。該間為之畱氣，自損大米二斛三斗餘，設作輀車，交與村中。又前年所栽番薯為虫所虐，日食陡乏。百姓正在饑餓。於管役俸米之內賑借七斛，然不敷用。隨管役等告令，該間發借麥五斛七斗五升，以免陳厄。該間如此為村料理，乞賜褒嘉等情，管役呈請，在番頭目隨具其由前來。越級頒賜黃冠。

本年，褒獎八重山島崎枝村宮里仁也仁行，以賜筑登之位。八重山島崎枝村所有驛舍及織公布屋前年被暴風吹倒。又吹損番薯，粮食欠乏。由是改造其舍之材木伐取，甚妨其村。宮里將所畜大米一斛五斗七升、價一斛之牛一口、醬塩等件，發與入山人等伐取材木。且自去年九月之初旱魃為災，植芉少實，食用不敷。時造地船，至其木料徃名藏村取之，計二里餘。故帶粮難續。而其材木不亟取見。挨到數日，致勞之勢惠給人。有神酒中壺五個、燒酒百十盞、價一斛之牛一口，以致勸勵。一連四日，伐取全竣。不但此也，交村人以和睦，於農務無怠惰，家資就裕。每年以古米抵納年貢，今已過納十六斛。該里如此為村貽謀，可謂不凢。請賜褒賞等由，管役具呈，在番頭目具詳前來。賞賜筑登之位。

本日，褒賞宮古島塩川村池作事多良間筑登之等功勞，頒賜爵位。宮古島多良間塩川村多逋貢賦，本國為備邀請欽差之需，曾業種種飭示。管役人等察以今任筆者其示難行，即舉本村池作事多良間筑登之、平良仁也、仲筋仁也、平良仁也、塩川仁也、加手西筋，仲筋村伊良部仁也、洌鎌仁也等充其幫役，分授職役四頭，有欠受田畝者，墾土分授；有怠慢農務者，率帶耕場，以勸耕種。至于與人、目差等，亦勸戒其勤怠，為之振勵。除奉納年貢外，一百六十七斛餘抵納逋稅。請賜宜分之褒等情，各役呈文，在番頭目粘添印結前來。頒賜爵位。[1]

本年十月二十五日，褒嘉真和志郡國場村城間筑登之親雲上等功勞，頒賜爵位。真和志郡國場村，上次辰、巳兩年自經大荒以來，諸凡貢賦多有拖欠。昔曾受畝人數一百六十人，內四十一人今已賣身，其餘人數亦惟食力過半耳，至各貢賦無力可辦，極其窮乏。于是村中借貸銅錢五萬四千六百貫餘文，既納諸凡貢賦，現在人數兼各公役難盡力於農務，逐年苦疲，無償還前項之術。百姓極夫怠慢。幸本村城間筑登之親雲上、新垣筑登之親雲上、嘉數筑登之、城間筑登之、城間筑登之、玉城筑登之、金城筑登之、宮城筑登之、嘉數筑登之、嘉數筑登之、渡嘉敷筑登之、嘉數筑登之、宮城仁也、渡嘉敷仁也、渡嘉敷仁也、嘉數仁也、那邊城間、次良城間等意謂，若勸村人於百姓地有淐澤圃，見察水頭、鑿作水田，則可增獲于此鑿調水田八千百八十二坪。果增獲四十八斛一斗餘零，以其零利全贖鬻身之人。至所借錢，亦皆還清，以其餘致配與受畝人等，又於百姓之地內加津良真多原有六斛餘之水田。奈係潦水，不幾涸乾，常汲水聊以做佃，故不勝欠賦之憂。復該等瞧察於長田原田上泉水可湧，告於村人，掘作水田。果如所見，泉水湧出。由是至于新掘田之內與伊與志原，既掘水溝，其長一百七拾五步。又自此處至于加津良真多原，削墾山野，築作水溝，其長七十八步，其濶二三尺，其高七以至三四尺。以故迄于新掘田皆為水田，增獲四斛五斗餘零。又於前原有苗代田，因潦水田，雖經小旱，尚不保水。由是自上面東堤井以至該苗代田架樋透水。故雖遇旱，無費夫力，百姓得利。又村前御嶽西傍有地畝，素濕澤之中。又諸木茂蔭，以故所獲稼穡無幾。又該等相度，若於其所鑿作水藏，則可保水礶。議村人鑿墾水藏，其長七十步，其濶二三步，其高六七尺。故當旱時，則汲入其水于十二斛九斗餘之田中，無費夫力。是亦為村貽利。又村東仲井真原有六斛餘之田，奈因瘠薄，作苗產少。但自仲井真村西面之水溝再鑿承溝，其長一十二步，其濶二尺，其高二尺。每遇雨時，注入村落膏水漸就膄厚。自此每年增獲二斛三斗有奇，且少植棕梠、芭蕉，每逢公需，以價奉供，甚致不便。于是該等相度宅籍及場所，令栽植之。至若稍大蘓鉄，栽植三十株之外，加栽九千七百三十株。又見察村圃及山野，播栽松苗及松杦俱一千十株。如此加教勸業，挽回疲村，贖賣身人，還清所負私債，永為村中之利等情，該等具呈，酋長、檢者、兩惣地頭、田地奉行粘添印結，轉詳朝廷。隨賞賜城間以下各爵位。[1]

本年十一月四日，褒賞勝連郡神谷村樽大城等功勞，頒賜爵位。去年，中華商船來久志郡。本年二月開駕赴籍之時，付給船文等。但難人等稟稱駕過喜屋武崎之間，准撥船引導等情前來。隨分發貢船佐事、加子四名，及久米村通事等，坐駕船隻，以為引導。然不知海路，擇撥津堅、久高兩島識熟海路者一兩人，不可不為其引導。于此，擇發該樽大城、亀大城兩人之外，更發久高島者一人，俱已引導，妥為駕走。且去年十一月，年頭使者宜壽次親方回國之時，所坐船隻灣泊久志郡嘉陽村之洋面。但其船子因不知駕赴那霸之海路，自勝連郡濱比嘉洋面以至玉城郡奧武村之洋面，托該兩人以為引導，無恙到那霸。請賜褒賞等情，宜壽次親方及勝連郡酋長、檢者、兩總地頭具呈朝廷。又歴二十四年于茲矣。亥年，久志郡汀間村船隻裝載貢物，駕赴與那原。不料半洋陡遭逆風，破船之時，該兩人撞視其難，拯助人命，至今三次。有如此績。由是賞賜各赤八卷位。

尚成王
即位元年〈大清嘉慶八年癸亥也〉

元年癸亥正月初五日，褒賞與那城間切伊計村島袋筑登之功勞，頒賜爵位。久志間切嘉陽村人十三名、安部村人十二名，駕六反帆船二隻，到與那原津口，既納公用楷木。返棹之時，在與那城間切伊計村洋面逢風破船。其村島袋筑登之、宮城筑登之、宮里筑登之、內間仁也、武太內間、樽金城、真佐新里、牛比嘉等八人，其外間郡之人十二人視之，而撑発小舟八隻，人皆援救到金武間切惣慶村前上岸，換衣烤火，飲湯吃粥，救活性命，送還本籍等由，其郡各役稟明朝廷。且島袋筑登之等，上屆丁巳、己未兩年，鳥島船危急併泊村馬艦船打破之時，兩次救助人命，至今三次，殊有可嘉。由是賞賜各爵位。[1]

本年四月，准聞得大君御殿建鐘撞堂併西御番所。聞得大君御殿建鐘撞堂併西御番所曾有之。至于頃年，已為毀廢。茲因佐敷按司加那志之諭，仍舊設建。[1]

本年，波上宮圯，仍舊址改作宮一軒、分三橺。波上神宮已及大破，乞准重修。且神宮原是分造三軒，故遇大風，可以易弱。請改造宮一軒、分三橺，以奉安明神等由，該照管員役具呈前來。隨准其所乞。[1]

本年，准添設佐敷御殿庫理筆者一人。佐敷御殿御知行高加增二百石，公務繁多。而以其役數不能措行，乞准添設庫理筆者一人等由，大親具呈前來。隨即允焉。[1]

本年，末吉宮大破，仍舊重修。[1]

本年，准泊村及久米村島中人、那霸四町每村建設主取一人、中取一人、筆者二人，以勵文學。泊村及久米村島中人、那霸四町之諸生等，從前延師講學，併習書法。茲自設立國學併三平等、建學校以來，本村諸生益勵心志，會集講習，將有文學蔚起。洎是深沐盛朝之風化，爭自勵勉，則當期日後立學教授，永保教化之盛。請准設建每村主取一人、中取一人、筆者二人，督辦學務，其勤職二年以為交代等情，各村頭目具呈前來。隨即允焉。

本年六月初五日，雷震于馬氏小祿親方良和之家。是日，雷震于馬氏小祿親方良和之家，擊破屋脊之端長一尺三四寸許，不破桁行椽、佗樑等。又劃碎梁端三尺許，及棁一根、二番座柱一根，併天井板濶八寸許、長一尺七八寸許。不破座床及疊等。而三番座杦户一個、大座杦户三個，是大為破；三番杦户二個、大座杦户一個，是小為破。更以大座小壁一處、三番座小壁二處及各柱共高一尺四五寸許，是小為破。而大座小壁一處，直穿濶一尺五六寸，又破大座隔子小骨濶一尺許及二番座隔子小骨各處。[1]

本年十月十四日夜，有大鳥一隻翔集高嶺間切國吉村後岩。是夜，大鳥一隻翔集高嶺間切國吉村後岩。其村龜幸地瞧之，立即把山餅塗蕉糸而取攫之，不知何鳥。其翅胸毛棕色，其外薄黑，而無首毛。其膝及嘴口大白尾，翅長二尺許，膝高一寸五分，身高三尺許，其重一十一斤二合，一食喰盡一合飯，又食魚肉，不食地瓜暨米。時時刻刻，有挺衝童子之氣狀。遂斃而死。[1]

目錄
尚灝王
即位元年〈大清嘉慶九年甲子也〉

元年甲子正月初九日夜，柔遠驛樓既自廳堂失火，防而不能，遂燒樓屋及所有天后、神主、土地神併先人神主。此時接貢船水梢蒲户仲村渠亦致燒死。隨請仍舊起盖。案蒙海防官批，燒館非自外廷燒，因使臣等不慎之所致，則雖難准其願，然琉球係天朝憐恤之國，是以准其所請。本年十月，仍舊告成。[1]

正月二十八日，[2]退知念郡下知役。知念郡民多年疲苦，各貢賦已致拖欠，私負債甚多，不見償還之營，極其苦勞。故上屆辰年准立下知役，精加教示。凢事嚴致檢束，故百姓等感服，盡力于農業。由是納年貢外，年來久逋公物併諸知行作得夫錢等既致納清，至私債賣身人過半贖。起自今年以至四年，為全償贖之營，挽興疲民，茲退下知役等由，聞得大君御殿大親及惣地頭具稟前來。隨即允焉。

本年，因王上即位，恩赦國中罪人。

本年二月初二日之曉，雷震于真和志驛北邊宿道之端，而見松騰上。

本年，褒嘉與那城伊計村當山筑登之等功勞，頒賜爵位。久志郡安部村人一十三名，生駕六端帆船，裝載公私材木，去年十一月初七日與同郡汀間村船一起駕走與那原之時，到與那城郡伊計村洋面，陡逢風波，彼安部村船乃致覆沒。所坐人數賴其帆檣，正及失命之危。而汀間村船漸漂伊計村，具由告訴，即與那城郡伊計村當山筑登之、內間仁也加那、新里牛、新里真佐、比嘉真佐、山城真佐、宮里樽山城，其外九人共盪小舟數隻，救揚諸命，換衣烤火飲湯喰粥，以為活命。且至本船人為挽揚，伹因撈其貨，數日贍養等由，各役具稟前來。又該等上屆未年泊村馬艦船併去年久志郡嘉陽村之船損壞之時，又是極𦔳令，及三次救拯人命，詢屬可嘉。由是賞賜各位。

本年，褒嘉豐見城郡田頭村瀨長筑登之等功勞，頒賜爵位。豐見城郡田頭村交年疲苦，百姓私自負債、賣身人數甚多，遂致人烟减少，不能盡力農業。是以每歲食用不敷，年貢併諸雜物等件不能全納。近年增借其欠錢數共計三萬八千貫餘文，甚是困窮。由是所受砂糖及諸雜物等過半配授他村，仍不起色，將有倒村之憂。幸是本村瀨長筑登之、座安村宜係筑登之、伊良波村上原筑登之、高安村外間筑登之、外間筑登之、田頭村座安筑登之、上原筑等之、龜運天、松座安、蒲户比嘉、牛上原等意謂在于有濕之圃及有水頭之薄地新墾田畝，則可以增獲稼穡之利等由，議定村人。乃把其情狀，又乞檢者、地頭代之裁。圃藉三千四百六十餘坪，自上屆辰年起，至于酉年，新墾田畝，以為植稻。所苅米穀，乃此當日所租米穀增出十二斛三斗餘。以其零利為榣會之計。且至所有田畝多屬薄地，其敷苗田多租他村之田，故其租又重，甚不利便。于是相勸村人，改掘村落東邊所有寒水川，而其流自村前主西原掘疏水道。故里汁流入。且名喜地村所有之井尻併其村汁掘溝，引入新掘田並薄地田，遂為上田。租敷苗田於他村，遂逢前年等之旱，然水蓄留不乾，遍植稻苗，不為不足。各為利使不小。至其榣會，亦行取頒。上年二月，其私負債及賣身人皆為償還，曾授他村沙灘併雜物等，自上年三月仍旧擔辦。且至去年，本村比嘉筑登之親雲上所有之瀉八百坪許，因午不及，耕耘不盡，以為原來荒瀉。若自村中國修葺，併致耕耘，則自去年至于七年所獲農作配與村中等由，已致議定。通村百姓修葺田陌，入土作田。自去年起，始有植稻。且于赤崎森除定數外增植蘓鉄二千三百株，永為村中之利等由，該等具呈，酋長、檢者、兩惣地頭、田地奉行粘添印結，以稟朝廷。隨賞賜各位。[1]

本年十一月十二日，退浦添郡下知役。浦添郡民多年疲苦，各貢賦拖欠，私負債益多，甚致辛苦。由是上屆寅年准立下知役，隨着實加指揮之術，嚴為董治。是以百姓人等感服其法，精勤農業。故納年貢外，歷年欠逋之賦稅諸知行作得，既為清細。至私債、賣身人等共已償贖，挽興疲民，乞退下知役等由，兩惣地頭具稟前來。隨即准焉。

本年十一月三十日，退東風平郡下知役。東風平郡百姓疲極，拖欠各貢賦并諸知行作得，多有私負債，極致窮苦。故于上屆申年准立下知役。隨令百姓人等勵精動勤。是以年貢全納，無滯所欠米穀。至于去年已致納清。且私債賣身人皆為减少，將次為債贖之備。將見郡中就富之形狀，茲乞退下知役等由，兩惣地頭具稟前來。隨即准焉。

二年乙丑，正月初二日，雹降南山府十五郡。此日申一刻許，喜屋武、摩文仁、具志頭、真壁、高嶺、兼城、東風平、南風原、知念、玉城、佐敷、大里、小祿、豐見城、真和志等十五郡雹與大雨雜降。其雹有周圍八九寸以下大小，但於其諸郡從處降樣迥異，或鴨蛋式，或圍式，或角式，其中有心，如此種種雖異，皆不致耒作之妨矣。

本年二月十一日，褒嘉美里郡池原村金城筑登之等功勞，頒賜爵位。美里郡池原、登川兩村所有田畝之內大多廋原，及加良嘉真原出產米穀共計六千五百餘之所，俱係夫水田。故逢少此旱魃，亦致乾涸，難以藝稻。每年賠納貢賦，百姓極其苦勞。幸有池原村金城筑登之、金城筑登之、島袋筑登之、島袋筑登之、島袋仁屋、島袋仁屋、蒲户島袋、三良島袋、蒲户島袋，登川村仲宗根筑登之、島袋仁屋、仲宗根仁屋、山户島袋、加那仲宗根等相共留心，自上屆巳年以至酉年，捐自己之財，築成大多慶川，高九尺、長七步半、橫二步半之堤。又大多慶原長四百十一步之內，長二步、橫一尺、深一尺餘。加良嘉真原長三百九步之內，長二步、深五尺許。割除岩石，開得水道，注入水于其田。故當上屆戌亥兩年旱魃，亦賴有水，以致藝禾。是以加創刈獲米穀，自時厥後無賠貢賦。且地位亦好，永于本村為許多之利便等由，兩村頭目掟等呈講前來，各役人等稟明朝廷。隨賞各爵位。[1]

本年二月十一日，褒賞美里郡知花村島袋筑登之等功勞，頒賜爵位。美里郡知花、大村渠、宮里三村所有田畝之內，伊堅桃原產米七十九石五斗餘之所，原係窊下之地，雖少些之澇雨，亦所植東作為之倒偃，不能耕作，多為荒地。由是每年賠納貢賦，百姓極其困苦。幸有知花村島袋筑登之、池原筑登之、池原筑登之、金城筑登之、島袋仁屋、島袋仁屋、山户島袋、武太島袋、山户島袋、真次島袋，大村渠村比嘉筑登之、江野仁屋、渡登池原、武達宮里、蒲户江野比，宮里村蒲户島袋、加那嘉手苅、蒲户喜屋武、真加嘉手苅、松島袋等各留心，自上屆午年以至申年，費自己資財，自伊堅桃原以至多真達原長七百八十六間、深六尺或三尺、橫六尺或三尺五寸，其內山川原深一丈九尺、橫二丈四尺、長三十三間，割去陵岩，開通水道。從時厥後，雖連日大雨，無有水害。隨時稼穡，無賠納貢賦。且出產加增，永貽村中之利益等由，三村頭目掟等呈文，本郡各役、檢者、田地奉行、兩惣地頭加具印結，稟明朝廷。隨賞各爵位。[1]

本年三月初五日，吹倒人家併松木。美里郡屬地沱瀨奥武係隔海之小地。此日風在辰巳位，雨大下。至于午刻，有風轉換樣，猛起不幾，轉未申位。風雨紛紛，吹倒沱瀨人屋方三間以下大小各十九家。又吹破奧武人屋方二間半以下大小各六家之蓋茅，然另無所妨。且至具志川郡屬內上江洲下亦被風雨吹倒人屋長二間半、橫一間半以下大小各九家。又具志川村屋波宜原松二本圍二尺五寸、田場村加稱久原四本圍二尺自根一丈以上，共到吹折。雖有如此種種之災，然無害人命矣。

本年三月初五日，久米山具志川、仲里兩郡風在。未申位有鳴神之響。自己初刻以至午刻，雨下水溢。此時於兩郡處處雹降。其圍五六寸或二三寸，損壞溝澮田畦，然不致東作之妨。其雹降也，不及一刻耳。[1]

本年六月十九日，褒賞名護郡檢者毛氏兼濱里之子親雲上等功勞。名護郡喜瀨港洵係諸人徃還及百姓出場之道，原設架木橋，然遂漸破壞，今不見其跡影。潮滿之時，深四尺許，人馬徃來以致阻滯。且大雨之時至怠公用，甚致妨碍。是以田地奉行屢着架橋，但用許多力役，故欲窺百姓間暇，以延至於今。今幸毛氏兼濱里之子親雲上盛林任檢者之時，會議地頭代東江親雲上、前夫地頭山入端親雲上、大兼久親雲上等，用石堅築港，間長四十八步，橫八尺，高自六尺至二尺五寸之橋基，其內架橋三座，以保歷久。不但本部之便，即至歷過之諸郡亦甚為利益等由，兼濱及兩惣地頭呈文，由地奉行加具印結，稟明朝廷。由是賞兼濱上布二疋，賞東江、入端、大兼久三名各爵位。

本年八月二十五日，褒賞勝連郡神谷村大城仁屋等功勞，頒賜爵位。勝連郡神谷村大城仁屋、大城仁屋兩人，上屆戌十一月，嵩原親方所坐楷船薩州返棹之時，到與那城郡伊計村之洋面湾泊。然無知駕運那霸者。恃賴伊兩人引程，全到久高島。且前年十一月，伊兩人偶見藏役外間筑登之親雲上評價宣領，小橋川筑登之親雲上所駕馬艦薩州回帆之時駛到久志郡洋面，危所之形狀。即刻漕出小舟，搬駕彼船，引程凌難。至上屆未年十一月，金武郡屋嘉村四棚船一隻，通船人數八人，裝載砂糖、桶板及諸座公用之雜物運到與那原港。自彼所返帆之時，不料到與那城郡平安座村洋面風波怒起。正在十死一生之際，幸伊兩人、其外四人相共漕出小舟救援其難，如此救危三次，乞斟賜其分宜之獎等由，兩郡各役、檢者、兩惣地頭等備由前來。又前項楷船、馬艦舵工人等具呈稟明朝廷。隨賞賜各爵位。

本年九月初一日，褒賞八重山島平陽村金前里之功勞，賞賜爵位。八重山島平陽村金前里盡力農業，家財就富，納過貢米十八石餘。又與本島人和睦，且至去冬村中墾粟藉之時，飯米窮乏，既至妨碍。幸伊前里打發自家飯米二石五斗以給各農民。由是盡力墾得藉田。且於欠粟種者亦發粟一石，無償讓給，使其不違農時而致播耰，甚益村中等由，本島在番頭目等呈報前來。隨賞赤八卷位。

本年九月初一日，褒賞八重山島平得將金前里之功勞，頒爵位。八重山島平得將金前里盡力農業，家財就富，納過貢米十八萬餘。又與本島人和睦。且至去冬村中墾粟藉之時，飯米窮乏，既致妨碍。幸伊前里打発自家飯米二石五斗，以給各農民，由是盡力墾得籍田。且於欠粟種者亦発粟一石，無價讓給，使其不違農時，而致播耰，甚益村中等由，本島在番頭目等稟報前來。隨賞赤八卷位。[1]

本年十月，久米島具志川郡大田、兼城兩村近邊之水田，有鶴一偶棲止。其高二尺許，灰色，無冠。

本年十二月二十七日，雹降真壁等郡。此日午未二刻許，偶於真壁、具志頭、高嶺、喜屋武四郡，風雨紛紛，雹大小降。最大真壁郡之雹圍七八寸，以下二三分許，打損東作十分之七許。其它三郡之雹，圍五六寸，以下三四分許。然不傷東作矣。[1]

本年十二月二十七日，雷震美里郡知花村名登江野家屋。此日申終刻，大雨降下，有鳴神之響。遂於本郡知花村名登江野比家中火烟紛紛。偶自其大家因揀頭，袹有大燃。故人人相集，以救其火。但周圍一尺許已有燒破。又於家中自廟教以至廳桁處處打破。而有其跡。由是曉得雷公震落也。[1]

三年正月十九日，褒獎內金城村木氏親泊筑登之親雲上等，頒賜爵位。內金城村木氏嫡子親泊筑登之親雲上元正次男親泊筑登之親雲上元智、齊氏次男上地筑登之親雲上完正等，為過生涯，構野莊於大里郡湧稻國村地方。多年為稼穡，曉待農業，家資漸富。至于近邊莊居人等並本村民人亦盡教農業之法，屢給薯蔓。並東作播種之時欠其種者寬價給借，不失其時，待其成熟以納其價。至于村中並廬住人等亦得利便。且上屆子年疱瘡時，行有困窮欠療治之用者五十三家，該三人每各家發給米四斘五合。至于先年疫癘流行，亦許多人數救給日用物件。且平常病人及生子之時，亦送給大米、豆醬、醃菜等件，如此救助活命之處，逢救人等呈詳，五甲加具印結，前來議得，屬不凢者。賞賜各爵位。

本年七月初四日，退大宜味郡下知役。大宜味郡多年百姓疲苦，諸凢貢賦多致拖欠，私負債及賣身人等連年加增，極大勞苦。是以上屆未年設建下知役，從時厥後盡加教示，嚴着法守。況上屆丑年大風之時被水所指之水田既致修補，是以百姓共致心服，竭力于農業，故納年貢之外，歷年所欠公物並諸知行作得等既致清納。且償贖私負債、賣身人等亦屬不少，至于不償之債、不贖之人等，亦將次為償贖之備，郡中就富。請准退下知役等情，兩惣地頭具呈前來。隨如其請准焉。

本年九月初九日，褒賞八重山島桃原，賜座敷位；賞宮良，賜白木棉布二端。八重山島桃里村，昔者有人數千餘人。但歷屆二十六年矣。前卯年海水騰涌，所有地方被其波所流蕩。翌辰年以來接逢飢饉、疫癘等之災，年增一年，百姓疲苦。今者有人數僅百七十人。至于稼穡之地亦空致荒蕪。各宅藉之圍亦為猪所害，無可防術。貧乏者乞食于四方以為生涯。但上屆申年令本島桃原與人為其與人。自時厥後，與目差宮良筑登之既為會議，引進農業，以與人自己米六石一斗六升餘、牛二口、燒酒九百盞，恤給村人。間墾田畝，造作猪垣，竭力于農業。是以離散各人就歸本村。且今唐苧所植之所土濕不乾故，不致茂盛。連年購買他村，但察土之宜，以為移植。其後以所植之數全調公布。且下大豆所種之地係風強之所，每年播種不熟。但與人自植白大豆，多方為試，遂致成熟。是以送給白大豆五斗于村人，廣致播種，以為利益。且本村多毒蛇，逢其客者亦多有之。但該與人等留心諸木前茂盛之處，伐之去之，故無其害。上屆亥年以來奉納年貢，自去年已納所欠賦稅五十石，如此為村落種種留心，以加教令。故百姓等衣食裕足，而無飢寒之憂。本村頭目等墾乞勘功舉庸等情，隨在番頭目具由報來。隨褒賞桃原，賜座敷位；賞平良，賜白木棉布二端。

本年九月，准建惣山奉行。杣山近年諸木枯槁，請准建惣山奉行，以使茂盛諸木等因，山奉行具呈前來。隨行御物奉行、申口會議，其覆曰同前由之處。隨令武得續·渡名喜親方崇任充為惣山奉行。

本年十二月十八日，褒獎勝連郡平安名村小金霸親雲上等，頒賜各爵位。勝連郡平安名村念所有地畝之內，所闢水田則出產可湧。本村小金霸親雲上、小金霸筑登之、大城筑登之、前原筑登之、吉元與座、島袋仁屋，小金霸村山城仁屋，平安名村山城仁屋、山户新垣、蒲户山城、樽山城，小金霸村亀山城，平安名村蒲户島袋、山户也城、松野原、蒲户山城、我太糸數、双牛內間等為之督率，而勸村人稟請田地奉行地畝三千八百八十二步。上屆亥年新闢水田，今乃如所思扣抵本租。則十石三斗餘。既增出產，且本村原來地薄，更多潦水田。逢僅旱魃，水漏易乾，不能植稻。屢次墊納賦稅，並少播苗之田，租耕與那城郡之田畝。故百姓等極其苦勞。然於村汲水收運垣，修長八間、濶七間、高八尺之堤井。且在平安名川之處亦掘開長二十五間、濶二間、高六尺堤井。其兩所水全成一脉。開通三个水道，一道注流嘉喜名原，長二百十七間、濶二尺；一道注流大川原，長四百三十一間，濶二尺五寸；一道注流件田村，長二百三十間，濶二尺。故上屆亥年以來，注流附近水田八十一斛三斗餘区、與那城郡水田二十斛七斗餘区，共計百二斛餘区。水不漏而得藝插。且至伴之森原、幸原亦修堤井及溝，以注其水于新田古田，故無旱魃之憂，及得耕種。今成良田，不但本所之利益，又與那城郡亦得永世之利便等由，小金霸等僉呈，酋長、檢者、兩惣地頭并與那城郡酋長、檢者、田地奉行加具印結前來。隨賞賜各爵位。[1]

四年丁卯，褒獎宮古島來間村仲宗根仁屋等，頒賜爵位。宮古島來間村離在本島甚少且險。至藩屏之設亦猶不因。遇少些風，必騰海潮，損壞稼穡，極其疲困。所有諸凢貢賦多致遲滯，舉村百姓雖盡力于農業，而寡其効，遂以怠慢。至于風俗因以頹敗。但本村仲宗根仁屋、內間仁屋、如古島尾、任勢頭奴船越、真佐洲前田、松友利等五名，依役人指揮，方使設為藩圍，以免風潮之災。至其崎嶇之路，亦已使管築，以為人馬往來之便。且於缺受田圃者，亦為之辟地，以致均授。兼又教培養諸蚕之法。夫因如此勤勵，曾怠惰百姓爭先務農，除年貢外納清逋賦，却致遏止。而至習俗漸趨善類。夫一村之興特出于五人之手。由是役人及在番頭目等請賜褒獎等情前來。賞賜爵位。[1]

本年，[3]賞當藏村宮城筑登之親雲上，越階賜座敷位；賞兼城郡地頭代平田親雲上等二十四人，頒賜爵位。下儀保村到寶口之路，其下河邊有宮城仁屋宅，其內有泉，澄碧而甘，宜築石注流，以為負汲之用。茲有當藏村宮城筑登之親雲上率同兼城郡地頭代平田親雲上等二十四人呈請損金溶築上儀保、下儀保兩村，官長等亦請前由，隨准所請。於茲宮城等損資修泉，工成告竣。不特為兩村之便，亦致近鄉之利。隨賞宮城，越級陞座敷位；賞平田等，頒賜爵位。

本年，褒獎泉崎村長廻筑登之等，頒賜爵位。落平泉，那霸、唐榮兩府並所集諸艘人等皆赴於彼以為汲運。但多就崩，水勢循小，屢致刁難。況當冊使臨國之時，隨封華人暨率職駐劄各役不可勝數，勢必用水不敷。今泉崎村長廻筑登之等三十六人查見，從本落平直向東邊，於六十間許，青泉湧出，請准自損資斧，新為掘築。至該平泉亦加修築等由，粘添那霸府各頭目等、御物城里主等印結前來。隨准其請。該長廻等既築新泉，且修旧泉，永垂便利。隨頒賜爵位。

本年八月，始有彗星〈俗叫箒星〉每自黃昏迄寅初刻見於酉方。至十一月仍滅。

五年戌辰，冊封欽差正使翰林院編修齊鯤、副使工科給事中費錫章賫捧詔勅，五月十一日閩省開船，本月十七日臨國安挿。閏五月十五日，先賜誥命，進封王爵於故世子尚成，復諭祭故王尚溫、尚成。八月初一日，坐讀詔勅，封王世孫尚灝為中山王。又七宴大禮全竣。十月初五日，那霸開船，抵馬齒山灣泊。本月初九日，見有順風，彼地開洋。本月十七日歸到福州。

正使齊鯤題于瑞泉，書「活潑潑地」四字獻王。隨鐫碑建焉。

本年八月二十八日，王上因蒙封爵，詣崇元寺拜謁先王。

本年十月十七日，王上因蒙封爵，拜謁於三個寺。

本年，褒賞那霸府昂氏山田筑登之親雲上、鄭氏照喜名筑登之親雲上，賜譜代籍。那霸江及唐船塘漸次就淺，大船難以出入。至若牧港津亦漸就淺。今番將有封船臨國，則不可不濬清。然計其費甚及凭繁，勢難支吾。幸有那霸昂氏山田筑登之親雲上永発及鄭氏照喜名筑登之親雲上延儀兩人呈請損資濬浚。隨准其請。兩人濬浚完竣，又呈請修葺那霸諸公所並所有恩密橋，用石汲擊。隨准所請。此亦説架致美，洵屬出數之功。于是賞賜譜代籍。[1]

本年，賞惠泉崎村大嶺筑登之親雲上母親長壽。本年，大嶺筑登之親雲上母壽登百歲，洵為古罕長命。由此賞賜綿子二把並木棉布二端。不但此也，在世之間每月惠給米一斗二斘，令供日食。

本年，中城郡准建下知役。本郡頃年苦勞，諸凢知行已致逋滯。又私自負債甚及重多，至若鬻身之人數亦及過半。百姓極其疲苦，每年結案大致差池。當此之時，不可不致之料理。然將檢者一人之力，有其教示之不及。請准今般設建下知役等情，兩惣地頭具呈。隨即允焉。

本年，摩文仁郡准退下知役。本郡曾及凋殘，是以上屆子年設下知役，與各役確加商議，鼓舞百姓盡力田畝。所逋知行及租米等同年貢俱已納清。今使引疲就饒，請准今般罷退下知役等情由，兩惣地頭呈請。隨即允焉。

本年，金武郡准建下知役。本郡頃年以來極其困疲，諸地頭租米已致逋滯。又私自負債已及重多，而至賣身之人數亦不可筭。郡民前途已極。況古知屋及宜野座、並里三个村凋殘愈極，諸凢賦稅不能納辦，將有覆村之憂。當此之時，洵不得不為之料理。但把檢者一人之力已有指揮之不及。請准今般設建下知役等情，兩惣地頭呈請。隨即允焉。

本年三月二十二日，因受冊封，拜謁聖廟。

本年，喜屋武郡准設下知役。喜屋武郡傍海薄地，稼穡不利。況上屆戌年旱魃為災，丑寅兩年雹雨降下。從此以來極其窮苦，貢逋敷滯，私自負債及賣身之人數已及重多。每年結業本錢差池。當此之時，以檢者一人之力剷萬緒之煩實有所不及。乞准設建下知役等因，兩惣地頭稟明朝廷。隨即准焉。

本年七月二十八日，雷震喜屋武郡。此日，喜屋武郡喜屋武村耕作當山户東江小舟出漁。酉刻歸濱之間細雨降下。忽然雷震，被其打死。其耳、口血湧，其身體並無一疵。

本年八月二十二日，那霸府仲島村有一乳而生三子。那霸府仲島村仁王城間妻一胎產二男一女。

本年，褒獎八重山高那與人功勞，賞賜爵位。八重山高那與人指揮得宣，百姓感服，勤農不怠，諸凢貢賦授納無滯。或他村有欠賦，則補納之。不但此也，其任平得目差役之時，其村疲苦，其勤藏筆者之時，真榮里村亦已極疲，欠貢滯賦之中，又其村與人身故，從此教示不嚴，愈以增疲。于是令該高那勤本職外，指教兩村。該村百姓厚信其教，竭力農業，未曾怠慢。且該高那着令墾開荒田及栽種諸上木，多為利益。所欠貢賦及私負債俱已償清。疲民起色，誠屬不凢之績，乞酌賜褒獎等因，在番頭目稟明朝廷。隨賞賜座敷位，以表其功。

本年，真壁郡退下知役。真壁郡因嘗已極疲，上屆丑年准建下知役，使其嚴加檢束。于是年來所欠賦稅共皆納清。且至賣身人亦已償贖。只私自借償尚存僅少。然籌為三年之欠全償之策，而今見拖疲就興之勢，乞准除去下知役等因，兩總地頭稟明朝廷。隨即准焉。

七年庚午，褒獎鳥島於志國吉等三人之功勞，須賜爵位。鳥島素無水井，常賴天水以為日用，不勝勞苦。至于去年，幸有於志國吉、那邊仲宗根、多呂國吉等三名為之察慮，掘開水井，其後用水裕足，永貽利益。請賞厥功等由，該地方頭目、與人等呈文，泊村頭取加具印結稟明朝廷。隨賞各爵位。

本年，准使御物奉行方帳主取兼治申口方筆者主取事務。申口方原附筆者六名，尚未設立主取役。故今准使御物奉行方帳主取兼治其事務。至于兩方用度，亦准令先後輪用，一齊開消。

本年，准宮古島額外加設詰醫者一人。宮古島原遣詰醫者一名，使其療治。但以一人之力，有醫治之不及。請准額外加遣一名等由，在番頭目稟明朝廷。隨即允焉。

八年辛未，三月二十一日，褒獎真和志郡牧志村前兼本親雲上、安里村島良筑登之等功勞，賜各爵位。真和志郡安里、牧志兩村素少民田，皆租耕諧地仕明。幸牧志村前兼本親雲上、安里村島良筑登之其外六名留心發慮，商議村人，遂請檢者、地頭代等主裁，將一千八百八十餘坪之圃，上屆丑年以來自損資斧，掘闢水田。而其所獲米穀較前更多。又將諸地九百坪圃永無重加租稅之處，與其圃主相議，新鑿水田。自時厥後所獲米穀加多。而其為利也，不特補諸貢賦，或濟恤貧人，或借備榣會。又牧志前原所有六十石餘水田及普喜下原所有五十八石餘水田，均係潦水。故雖逢少些旱魃，其水易涸，不便耕種。由是掘出泉於各處山野，開作水路，注水入田。從時厥後，全無田涸之憂，而有增獲之欣。又該前原所有六千石餘水田，原屬瘠薄，種禾不登。由是掘開長一百五十間、橫三尺、深三尺水道。而以該村東面流下膏水注入其田，變為良田，每有增獲。又該伊禮原所有百八石餘地，原屬邊江，地勢地下。當大雨時潮水滿溢，損傷稼穡。由是用石土築立江涯，長六十間、濶六尺、高四尺。從爾以來全無潮益傷稼之憂。又同村西方浮道下係海潮滿退之地，徒為擲荒田。由是築畦之外，又鑿六百餘坪池塘，以飼鯉鰡，每年銅錢二百貫文，益于村中。如此為村籌畫，永貽里等由，牧志村前兼本親雲上、安里村島良筑登之等僉呈，田地奉行、大美御殿大親、惣地頭、檢者、酋長及百姓人等加具印結前來。隨賜各爵位。[1]

本年[4]四月十九日，雷震西村無系比嘉筑登之家。此日雷震於西村無系比嘉筑登之家，擊破梁端二尺、柱長二尺、厚二寸許。

本年八月，異星見于戌亥方，隨即御番頭轉遞下庫理當進奏。

本年十二月十一日，准遷大里驛于手田川原。大里郡驛原來以茅起盖，今以其損壞極大故，要以瓦改盖，為之備置。但今該驛構在南風原村東方，則不特道路不宜，而逢毒蛇害者多有之矣，甚是不堪驛藉。由是欲遷其藉，請地理師見其風水，即説今驛所構之地風水不善，而南方手田川原地理是善等語。查該手田川原最是郡中諸事得便，請准遷驛藉于該處等由，酋長呈文，檢者、地理師、兩總地頭、田地奉行等加具印結前來。隨即允焉。

本年十二月十一日，准遷大里郡湧稻國村于湧野原。大里郡湧稻國村積年苦疲，農民只有一十餘五人，逐日就衰。因請地理師見其風水。即説今村藉風水甚悪，而湧野原地理是善等語。查該湧野原不但得稼穡之便，而又有用水之便，請准遷藉于該地等由，頭目等呈文，酋長、檢者、地理師、地頭、兩總地頭、田地奉行等加具印結前來。隨即准焉。

本年十二月二十七日，褒賞美里郡嘉手苅村仲宗根筑登之、伊波村登川仁屋等功勞，賜各爵位。美里郡嘉手苅、伊波兩村所有水田內出產一百六十餘石之稻，原係潦水田。故雖逢少些旱魃，其水易乾，難以就穡。每年賠納貢賦，百姓人等極其苦勞。幸嘉手苅村仲宗根筑登之、伊波村登川仁屋其外一十餘人留心發慮，自損資斧，起自久我智山川原割除高一丈二尺、長二丈四尺、橫九尺之岩，鑿闢堤井。既而掘開長四百六十間、橫二間以至一間、深四尺以至三尺水道，注水入田。由是乘時藝稻，永為村中之利益甚多等由，該兩村頭目掟等呈文，酋長、檢者、兩惣地頭、田地奉行等加具印結前來。隨賜各爵位。[1]

九年壬申，准加附請地方署主取一員。請地方有督筭許多貢賦之事，勢則不可不確加檢束。今把主取一員為之督理，是以或遇外病，人少事滯，以致妨碍，請准加附署主取一員，而其勤期一年，以轉陞本役等由，御物奉行詳明。隨即准焉。

本年，[5]准加設杣山奉行一員、筆者二員、署奉行二員，併建其直座。杣山樹木邇年憔悴，今夫員少山，多則無術。可其茂長矣。請准加設奉行一員、筆者二員、署奉行二員，併建其直座等由，總山奉行渡名喜親方崇任詳明。隨如其所請，一時允准。而至其勤期，奉行准五年交代，年賜俸米八斛；筆者准依旧三年交代，給各俸米四斛。

本年，准設立渡名喜島下知役。渡名喜島原來土地褊小，難以稼穡營生，乃船涉各島買賣，以為通活。故文子百姓同事商賣，而不知上下之分。故諸役之務亦有所不至。乞准一時設立下知役等由詳明。隨即允焉。

本年，准設立摩文仁郡下知役。摩文仁郡曾緣苦疲，経蒙設下知役，因其督理之善，遂所逋貢賦俱已完納。由是上屆辰年兩總地頭稟請罷退下知役。茲查，曾私自負債暨鬻身人數尚未償贖者不為不多。因茲贖身償債之術雖経百般議謀，然該郡瘠地而多石，海邊以屬荒。諸凢東作，受傷不小。且至前年田稻生虫，產米莫幾，歉納貢賦之時，詎意痳疹流行，以致冗費。是以賣身人數較前愈多。而又波平、石原、小渡三個村人口减少，將及覆村，不能任授土地。請分授他村，一欸屢経具呈前來。奈在他村亦疲，係一律如呈難授。今已如此，則把檢者一人之力，教示難施，見窮益添窮矣。乞准今番設立下知役等由，兩總地頭詳明。隨即准焉。

本年，准伊平屋島改移馹籍于村後北方伊世名原。伊平屋島馹客歲遇囬祿為焦土，當有改造。而今該馹籍在伊是名村內，而其隣多茅屋，常有火憂難安矣。乞准改移馹籍于村後北方伊世名原等由，酋長呈文，檢者、總地頭及大美御殿大親、高奉行等加具印結詳明。隨即准焉。

本年，准宮古島長間村移藉於喜屋慶地方。宮古島長間村曾経噯役，稟請移藉於今村。但因水土不好，而多染熱病者。由是居民漸少，難以立村。請准改移村藉於喜屋慶地方等由，百姓僉呈前來。諸役等相見該地有耕種用水之便，並非今村之可比。請求移藉于喜屋慶地方等由，在番頭目稟報。隨即准焉。

本年，准與那霸堂及美榮地兩瓦屋以瓦改盖，並以石為壁。與那霸堂、美榮地所有兩間瓦屋，原來以茅起盖。今准以瓦改盖，併以石為壁。

十一年甲戌，褒獎勝連郡比嘉村前濱親雲上等功勞，賜各爵位。勝連郡南風原村因強旱天水田，雖逢小旱，貢米不敷。闔村百姓必至窮苦。由是詳請田地官。自上屆卯年以至巳年，比嘉村前濱親雲上、南風原村山城筑登之、同村耕作當金城仁屋、濱崎村武本金城、其外十六人為之統主。只徃百姓遙苦之時，於赤富地原鑿開堤井，長三間餘、濶二間餘、深五尺。又于其北方因有土山，長三十間餘、橫五間、高三間許。除去地土，以疏水道。且於宇嶽原亦鑿開堤井，長十一間、濶八間餘、深二間許，水深八尺。又自此井疏鑿水溝，長二百間餘、濶三四尺許。且至上年亦鑿六塘。共內一塘長十五間、濶二間、深五尺；一塘長八間、濶二間、深一丈；一塘長五間、濶三間、深三尺餘。如此久盡心力，故米穀百三十三石三斗餘水田永不乾水。其水注入與那城郡二十石水田。且于上屆巳年地畝二千七百四坪，新鑿水。其所獲米穀共計三石三斗五升四合。扣筭原租，則二石五斗。既增出產，此為永世利益等由，酋長僉呈，檢者、兩惣地頭并與那城郡酋長、檢者、田地奉行加具印結前來。隨即賜各爵位。[1]

本年，[6]褒獎豐見城郡高安村前座安親雲上善行。豐見城郡高安村前座安親雲上六歲之時，其父任根差部掟役，為私債事，因有不法。業経蒙坐流罪該座安。只羕堂伯父之養育以為成人。深感養父之恩，凢事隨其所命，能致孝養。且夫父親在於所流之島已教製喫蘓銕之法，著立其功。由是蒙赦流罪，得以回藉。故親生父母并養父母等但孝養於一家。每日饔餐，則隨其所嗜調進。又有公私事務出行於外，必為告辭。回來於內，即致謁見。又當急務之時亦不失其行。至其棄世之後，尊敬神主，猶如生存。而能致誠。又至親族緣者交以和睦。又平良村亀大城高安村蒲户宜保已因家貧不能營生。該座安深加憐恤，以給構屋之宅，并營事之圃。不但此也，又於貧苦者仍垂憐憫，時時發給米錢，以資食用。又貧民等無備送死之需，隨自發資，以補其需。無自己之貯，則借他家，以為賑給。其所勤公務不肯惰怠。又兩次充任地頭代役，因充指揮郡中，已見將來有益不小等由，各村掟頭目、酋長等僉呈，檢者、兩總地頭、田地奉行加具印結前來。隨即賞賜篤行可嘉四字、掛床一個、綿子三把、上布三疋。

本年，准國頭郡新設下知役。國頭郡近年就疲，舉郡百姓極其苦勞。雖経百般指揮而無其效。闔縣人民風俗頹敗，多有浪費。當此之時，洵不可不為之料理。惟將檢者、酋長之力，已有教示之不及，逐年增疲，請准今番設立下知役等由，兩總地頭具稟前來。隨即允焉。

本年，准八重山島額外加設醫者。八重山島原來詰醫者并島醫者羕辦療治。奈今無島醫在焉，惟以詰醫者一人之力，洵有醫治之不及。請准一節，加遣醫者等由，在番頭目具稟前來。隨即准焉。

十二年乙亥，褒賞渡名喜島地頭代南風原親雲上善行。渡名喜島地頭代南風原親雲上孝心甚原，父母在世時每日飲食從其所欲，而為供奉。夏冬衣服亦為優供。身出外時，必告其所行。又見父母身体之安，則無日無夜盡心調法。且因其母深患病疾，即貯藥材，使母時常服藥，能盡保養之道。迨至父年七十餘三，母年八十餘一，善盡孝養，故家僕等亦感其孝，凡事留心勤勞。該南風原從各用心而於其身價錢或一半蠲之，或一概免之。更家僕一人因其養父母年老身衰，且苦貧窮，改免其身價外，更許娶妻，使其父母安心。又該島凡物欠匱，人患病時難以調治。該南風原務貯藥材，隨病隨治。且矣法及治毒蛇害法俱已諳熟，益于島中。又上屆午年痳疹流行，闔島百姓五十七歲以下許多人數共染痳疹。此時饔飱欠乏，正在束手待斃之間，幸該南風原発出自己大米，分給各人。更航久米島買運大米，既于困窮者借之，更于極貧者給之。不但此也，至于染病瘡者，発給藥材，加以調治之法。又於疹後染痢日食不敷者，即発借大米。且聞本宗又從兄第既坐困窮，拖欠諸凡貢賦，鬻賣男子，及給銅錢令償欠項，將其男子移養於家，選配娶妻。且於家宅蘓鉄籍等，使其養父，至其後，亦使聽所典之地畝。又衷從伯母家貧身老而染病症，故移養於家。又子親戚內見有貧難者，屢次賑給物件。更兼発借財物，以備日食。不但此也，當染病、送葬、祭祀等日，亦助給米錢。又該島出砂地原處有神殿，極其圯壞。該南風原任大掟役之時，自捐資財，以為改造。且在番公署併牌座歷年久遠，將及倒覆。該南風原將自己財木、銅錢発借島中，其償還之需，教島中之人盡力於樹畜，將其所出逐漸収領。故百姓等不及裒錢。且該島所產絲子料抵，其價折米物抵二斗一升四合四尺。該南風原到久米島，習製綿之法，傳教島中之人。故歴二十年，辰年以來所產綿子如久米島折抵二斗五升，甚益于島中等由，百姓、頭目僉呈，酋長、下知役、在番地頭、田地奉行加具印結前來。隨越階陞座敷，併賜上布三疋。[1]

本年，[7]褒獎鳥島與人國吉筑登之功勞。鳥島載運年貢硫磺木，將與人、佐事、船筑三人為其宰領，來納本國。奈船筑、佐事兩人共聞本國痘瘡流行，不肯進來。獨與人國吉一名意謂：「若將緊要貢物投納遲緩，甚屬不當。雖身染痘何足恨哉！」乃自己一人為其宰領，運來本國。果又幾日傳染痘瘡，其瘡甚兇，遂及十死一生。多方醫治，方得痊可等由，泊村頭取具詳前。隨即賞賜黃冠併白木棉布二端。

本年，准八重山藏元及在番假屋仍旧移建美嵜。八重山藏元及在番假屋曾在美嵜。但於先年海水湧騰之後遷於今地。奈其地不惟諸船裝穀不便，更係凢事不便之處。故百姓人等徒費時日。請准仍旧移籍美嵜等由，在番頭目等具稟前來。隨即准焉。

本年，准知念郡設建下知役。知念郡原屬海邊，土地瘠磽，屢遇稼穡不便，借錢益多，今及二十七万貫餘文。況志喜屋、缽嶺、知名三村極其困疲，所有諸凢雜物、夫役亦授郡中兼辦，故將其數分授各村備辦。各村百姓遂欠年貢，鬻身者多。若今不盡心指教，則各村一並困疲，難施興旺之術，甚係緊要之時。請准設建下知役等由，聞得大君御殿大親、總地頭等詳明。隨即允焉。

本年八月七日申初刻，雷震向克明之樓。此日向克明〈名護按司朝寬〉在于樓梯囑事於跟伴仲兼久仁屋之時，雷公忽落其上。兩人失氣，百藥無效，遂共身故。且擊破樓柱六本、小壁、天井、户床及座上各處，吹起北隅軒端五尺許上之瓦。然其瓦底竹仍旧無異，不知雷公何處震落、何處纔出。

本年自十二月十日夜至十二日朝，雪雹降久米島。此日暴風猛起，極其寒冷，吹騰潮花。更兼雪雹並降，其大殆同田豆粒及大米粒，積地七八分許。兩郡不惟枯損薯蔓，更至稻苗併諸凢東作亦處處朽廢。

本年十二月初九日，雪雹降伊平屋島。此日申刻以至十二日早晨，伊平屋島暴風既起，雪雹又降。其積地五分以至二寸，所種番薯為之悉腐。

十三年丙子三月二十日，雷震美里郡。此日未刻，美里郡伊波村加那山城男子蒲户在水溜原時，詎想雷震打死。其頭疵痕有三。

本年六月初十日，雷震渡具知洋面。此日未刻，讀谷山郡宇座村真寸、儀間、宇志、玉城，其外四名均駕小舟，裝運公糖于那霸之時，偶到渡具知洋面，遭着雷震。該儀間、玉城兩人受傷少些而不至失命。

本年四月十二日，褒嘉玉城郡地頭代仲井真親雲上等功，賜各爵位。玉城郡屋嘉郡、當山兩村，原多天水田，是以雖逢小旱，不得耕耘。地頭代仲井真親雲上、夫地頭嶺井親雲上，其外一十八名相告発慮，請田地奉行主裁，自損資財，於宇喜原、佐宇志原等處削除岩土，掘得各泉。既而鑿通水道，兩水合流。又茲築設堤井兩個，從此鑿通承溝，在其注處，復又築設堤井兩個。且自屋嘉部村以該水道鑿通承溝，使水流注。且於嘉良真原志原掘塘兩個。所以其如此用心勤勞，故注該水。已入租米三十九石餘之水田。又入富里、志堅原兩村租米一百餘石之水田。且所有稼穡之地共計四千四十五坪，原屬濕地，耕種難施。因掘為水田，其所獲米穀比前既多出益又大等由，各頭目掟等呈文，酋長、檢者、兩惣地頭、田地奉行等加具印結前來。隨即褒嘉其功，賜各爵位。[1]

本年九月二十一日，褒嘉八重山嵜山村嵜枝仁也善行，賜爵位。八重山嵜山村嵜枝仁也人是明軡，每年賦米全納不缺。又與村人交以和睦。又自歷試諸凢耕種之法，丁寧數告村人以耕種之時節，已當播種之時，躬親巡到該處，細數農法。由是諸凢產物比前加多，且於賦米之不足者給發大米。又于粟種之不敷者讓與粟種。能為村人料理，貽益如此，請賜褒獎等由，在番頭目等詳報前來。隨即嘉其善行，賜筑登之位。

本年十一月一日，褒嘉玉城郡地頭代仲井真親雲上等功，賜各爵位。玉城郡玉城村加根喜利原有天水田，雖遇小旱，不得耕耘。地頭代仲井真親雲上、夫地頭嶺井親雲上，其外二十名相共発慮，請田地奉行主裁。自損資財，於該村桶川水降之處削除岩石，鑿通水道。其內築矼，長五間。自此以至嘉根喜利原水田，處處削除土山，鑿通承溝，注入水于租米三十八石餘之水田。又所有稼穡之地共計二千九百七十八坪，原屬濕地，耕種難施。因掘為水田，其所獲米穀比前加多，永益于村等由，各頭目掟等呈文，酋長、檢者、兩總地頭、田地奉行等加具印結前來。隨即褒嘉其功勞，賜各爵位。[1]

本年七月二十五日，有𠸄咭唎國船二隻漂來本國。此日，𠸄咭唎國船二隻漂來本國泊村洋面，投錠寄泊。其大船長三十六尋四尺許，兩船人數共計四百七十人。〈內有女一名、黑人、國人十一名及中國人一名〉隨即法司以至諸役人等直居泊村。該兩船上多載兵器，〈有大砲、鉄砲、鎗、刀〉且令兵役坐駕杉板巡徃各處海濱試水淺深。由是法司等官甚為驚疑，既于附近海濱及那霸、泊、久米村等處各為設開阮守，至菜者及各色物件隨求隨給。詎想該船水師大人請見官員。因是各官意謂：「若遣官員相見，則其志可見。」乃着毛廷富〈普久嶺親方〉權稱官員，備帶猪羊並各色菜蔬，親登入船相見。水師又請修葺船隻，並賜檣木一根。隨准所請。翌日，水師備帶禮物親來臨海寺鳴謝。其為船也，不可不搬貨修驗。故今其貨物搬在于聖現寺。更令于各處津几亦加設闢。又該十船兩次在泊洋面揚帆開洋，或巡役各浦收泊，或收入各洋面投掟，仍舊回來泊洋面下掟等泊。該人數內一名病故，隨着擇地于聖現寺前面柗林院靠祭焉。該水師感激此厚恩，請親見國王以謝。即請云：「本國法度，或有他國船隻漂來，則所有一切事宜專由府官承辦。而其謝恩亦府官代為誊謝。且現奉皇上諭旨，內云琉球國王除天朝冊使之外，另勿肯見他國人。又查現例，本國古來雖有中華官員漂來，只見有官附禮爾等亦宜依遵其例施行可也。」水師又云：「若不見國王親謝而囘，則難以見我王回奏。萬乞相見國王。」復又辭云「凢國家法各有不同。琉球國法如何可以如此舉行？茲陳其由，交給印照。爾等宜以其印照奏明國王」等諸。雖再三頻辭，固執不諾。遂水師絕然不悅曰：「伹今不准見國王，則我不得已，回國之後，又應為謝禮，再遣船數隻。是真蒙心之樌見，而國家之災起，難知者也。」因于首里各處并令設開阮守，王令王子以下按司及紫巾官等合議，皆謂：「若遣一人權稱府官再見水師頻請，則可止其款見國王之飄。」王乃令向鴻基〈今歸仁按司朝英，又向邦輝〉權稱府官，帶領各色物件登船告辭。水師云：「若不准見王親謝，請具其由，交給印照。」隨着具其由，交給印照。翌日，水師備帶禮品來臨海寺，叩謝云：「我等數日滯留，雖擾貴國，感何可言。」乃于九月初七日請兩船一同歸國而去。所給印照記左：[1]

琉球國布政大夫向邦輝為印照事嘉慶貳拾壹年柒月貳拾伍日，有𠸄咭唎國貢船貳隻投到敝國。本職意欲原待，奈蕞爾蜃疆，產物不珍，僅送資薄物件，不勝慚愧。于捌月初貳日，遣那霸地方官上船問安。水師大人欲見國王謝。隨查規例，或有他國船隻來到敝國，本職承辦遣回，並無見王親謝。故于玖月初叁日親登寶船，再三請辭。茲欽有據，鈐國印為照。[1]

嘉慶貳拾壹年玖月初伍日[1]

十四年丁丑，准遷久志郡富久地村于佐安佐原。久志郡富久地村原來困疲，拖欠公賦，多負私債，且死者甚多，生者却少。現今舉村人數僅存一十餘人。況因農場泉水與村隔遠，徒費民力于徃返，不能如意盡力於農業。既入逐年增疲之境。於此，百姓人等皆謂：「川田村東方有佐安佐原，不特四圍樹木，更得徃野汲水之便。且有泊舟之淃，凢事甚有便宜。」乃延請地理師視其風水，即云地理甚好，乞准遷户籍于佐安佐原。又該郡之人稱磽瘠之地曰富久地，是以百姓等不歡其名音之混似，乞准將富久地村改稱宮城村。至該掟役亦稱村名等由，百姓僉呈田地奉行。總地頭、檢者、酋長等加具印結，具稟朝廷。隨即允焉。

本年，褒嘉浦添郡前田村石川筑登之親雲上等功勞，頒賜爵位。具志川郡百姓素不識熟製黑糖之法，甚有所不便。伏乞恩准傭募浦添郡前田村石川筑登之親雲上。該郡安波茶村西原筑登之親雲上、豐見城郡保榮茂村耕作當與那城筑登之、該郡真玉橋村耕作當赤嶺筑登之、美里郡西原村耕作當島袋筑登之、該郡本村耕作當嘉手苅仁屋等精學製黑糖之法等由，具呈朝廷。隨蒙准所請。厥後石川等巡行各村留意，竭力教授各樣之秘法，又教以培養甘蔗之術。誠是貽利于後世無窮矣。伏乞賞賜，宜分之褒典等由，田地奉行下知役、檢者、酋長等具呈朝廷。隨即依階，賜各爵位。

十五年，褒嘉八重山島嵜枝村與人功勞，賞賜爵位。八重山島原來造船疎畧，不精知其式樣。嵜枝村與人因祖父以來世傳造船之法，意欲顕其效，精習其法，畫成船身大小式樣，記定尺寸之度以授總大工。且與那國島原來無有舩匠在焉。又自捐資財前赴該島，圖成六端帆以下船隻式樣，記定尺寸之度以致傳授。更躬造船一隻，以使觀習其法。從此以後，該島人自造船隻，以為航海之用，貽益于水島者不少。伏乞酌功褒賞等由，與人呈文，在番頭目加具印結，具稟朝廷。隨即賞賜勢頭座敷位。

本年，褒嘉八重山島鳩間村兼久仁也功勞，賞賜爵位。八重山島鳩間村兼久仁也為人篤實，而於鄉黨交以嫻睦。且請命于督役，指教百姓，不失農時。至墾荒地之時，發給燒酒、神酒等件，以示鼓舞。且友利嶽拜殿原來用瓦起盖，奈因被颶風吹倒，厥後改造無礫之茅屋，不勝修整之煩，屢致夫役之擾。於此，該兼久自捐私資，用瓦起蓋長九尺、橫七尺之殿。又高那村日食匱乏，正在移米充飢之秋，百姓難以竭力于農業。該兼久給以自己所栽蘓銕。除此之外，又有不取價錢發給者，其為島中之料理者不少。伏乞酌功褒獎等由，在番頭目具稟朝廷。隨即賞賜筑登之座敷位。

本年，褒嘉伊平屋島田名村伊礼筑登之等功勞，頒賜爵位。伊平屋島田名村從前無有竹籍之設，屢有缺用之憂。本村伊礼筑登之、泉川筑登之兩人各自捐資，創開竹籍，以與村中。且原來無有煎塩之舉。該伊礼等見佐子富濱島晒塩之善場，又捐私資，築立大畦，以使晒塩。因此人各隨便，以煎日用之塩。且経過西原之山路已壞，不便徃還，拋荒許多田地。又該伊礼等申勸村人，使出帮夫，固致修理。今將拋荒之地獲耕種之利，貽益於本村不少。又遇飢荒之時，怜困窮之人，給以私錢栽蘓銕。又見有病者，急給米穀，豆醬等件。且當二號貢船漂泊之時，為之引導。且其為人也老于農業，而於百姓亦交以和睦。故使其教示村中萬事正在勵勤之際，伏乞酌察其功，頒賜爵位等由，百姓僉呈，酋長、檢者、總地頭、大美御殿大親、高奉行加具印結，具稟朝廷。隨即頒賜各黃冠位。

本年，褒嘉豐見城郡高安村金城筑登之等功勞，頒賜爵位。本部郡百姓不熟識製黑糖之法，有所不便，伏乞恩准，傭募豐見城郡高安村金城筑登之、外間筑登之兩人學習製黑糖之法等情具呈朝廷。遂蒙准所請。厥後金城等前赴該郡，留意竭力，指教各樣之秘法。因此出產之利比前最多。貽益于郡者甚多。伏乞酌功褒賞等由，下知役、兩總地頭、田地奉行具呈朝廷。隨即頒賜各黃冠位。

十六年己卯，准申口座新設中取一人，以賜俸祿。申口座原來無有筆者、主取之設，常着帳主取兼務其職。但有力之不及。由是御物奉行、申口等官具稟，設立中取一人，賜俸六石等由。朝廷隨即允焉。

本年，褒嘉西原郡我謝村前掛福親雲上等，以賜布疋。西原郡前年稼穡不登，人民缺乏日食。但該郡我謝村前掛福親雲上、小波津村吳屋筑登之親雲上竊奉上諭，發出大米，賑興各村窮民，以資食用。該掛福所出大米共計四包二斗。吳屋所出大米共計六十三包。由是賞賜掛福白木棉布二端，賞賜吳屋上布二疋。

本年六月十一日，雷震本部郡。渡具地筑登之原居久米村，乃為營生，落居本部郡徤堅村濱嵜地方。此日雷震其家，該妻被其震傷而死。且其家暨神主皆被燒化。

本年六月二十五日，雷震中城郡。此日，中城郡添石村蒲户屋宜行走大石原地方時，因陰雨降，暫隱石下。忽然雷震，被其氣打死。

十七年庚辰，褒嘉具志川郡安慶名村頭目等功，賜各爵位。具志川郡具志川、安慶名、田場三村于大田原有天水田，雖逢小旱，不得耕種。百姓共及困窮。安慶名村頭目等其外二十一人為之發慮，請田地官主裁。自損資財，自上屆巳年至翌午年，于加久知多原山籍內掘泉得水，開溝道行大田原。注入租米一百五十斛餘之田。又其溝近遭有一萬百坪之畝，自上屆午年以至去年，新墾其畝，以為水田。其出產之數比前甚多。又上屆亥年自共泉口直至其內削除岩石，共計長五十七間、濶自三間半至四尺、深自一丈至二尺，既而於其口內築建塊石，共計長十間、高五尺五寸。且於泉口十間之下架設小矼，以通徃來。又喜屋武富里、高江洲、仲嶺、兼个段、江洲六村多有天水田，雖當小旱，都就乾涸，生播種之時，百姓甚致苦勞。其開新田以來，無播種失時之憂，誠貽益于各村不小。由是頭目掟等呈文、酋長、檢者、下知役、兩惣地頭、田地奉行等加具印結，稟于朝廷。隨賞葛爵位，以表其功。[1]

本年，褒嘉八重山島真榮里村新里仁也善行，賜爵位。八重山島真榮里村新里仁也為人明幹，每年奉納貢賦毫無拖欠。至於村人交以和睦。且任札持頭之時，諸事留心加教，兼諄勸百姓盡力田畝，又因染病者二人不能備辦貢賦，自上屆辰年以至申年分給米八斛七斗五斘，完其貢賦。又上屆亥年，新墾荒土之時，將牛一疋之價米二斛給發村人，以示鼓舞。該新里為村料理如此，請酌賜褒獎等由，該島在番頭目等詳報朝廷。隨賞筑登之座敷位，以表其行。[1]

本年，[8]褒嘉伊平屋島島尻村前任夫地頭西銘親雲上善行，賜爵位。伊平屋島島尻村前任夫地頭西銘親雲上自掟役至酋長、夫地頭，公務全竣，毫無悞失。而任田名掟之時，督理百姓，每事教以善道，故百姓皆服其教勵，力于農業，用心于樹畜，以完貢賦。又上屆午年，田名村造作地船之時，將米七斗五升，不加利息給借其村。厥時該島偶逢凶荒，西銘分給蘓鉄二万五千餘觔，以賑饑餓。又島尻村人民專賴上之川，以為用水道。路遠毒蛇多，夜間不便徃來。西銘曾諳熟鑿井之法，于村近邊擇地鑿井，永為村落之便。又近來島尻村百姓困疲，有拖欠貢賦者，西銘恤之。上屆戌年以來，每年無利，借米五斛，以完其欠。除此之外，為村料理亦多。且西銘母舅家資貧乏，要賣女子，以身價米買養其女子。厥後母舅老衰，妻子病故，無人侍養。蠲免其女子，以得回養。又我謝村伊野波原有池，其側有島尻、我謝、野甫三村之田，共計九千八百餘坪。旱魃之時移入池水而為耕種。但因池壞無水，雖當小旱不得耕種。西銘視察百姓，農隙使之修整。自時厥後，不失耕田之時。又我謝村西邊有該三村之田，曾自其中央開溝行水。其濶三尺有餘。每逢大雨之時，濶免汎濫之害。又退夫地頭役以來，屢任島役未肯遑居。且其為人也，踐行善道，而與村人交以嫻睦。請酌賜褒獎等由，各村百姓、頭目掟等呈文，酋長、檢者、總地頭、大美御殿大親、高奉行等加具印結，稟于朝廷。隨賞勢頭座敷位，以表其行。

本年，賞賜首里上運天親雲上長命，頒賜品物。首里上運天親雲上行年九十九，其子孫宗族及鄉黨長者具文，稟于朝廷。隨賞其罕世之壽，賜「期頤國瑞」匾額字一張、綿子二把、島紬二端、白紬二端、銀子三十兩，以示盛典。

本年，恩免諸郡、諸島所缺貢賦。諸郡、諸島缺滯貢賦，百姓苦疲。主上聞之，深為軫念。因諭：「蠲免積年缺賦，應得蘓民。若是否蠲免乎？」議奏：「今雖公帑不敷，若百姓之苦年增一年，則日後益開公帑窘迫之基。如蒙恩免所缺貢賦，則庶乎將來皆就興旺。」王上允焉。

本年，罷總山奉行。杣山諸木已及憔悴，歴十五年，于茲寅年以來特設總山奉行，嚴示伐剪之禁，能教栽培之法。將見在日後諸木暢茂矣。是以罷退其職。

本年，罷知念郡下知役。知念郡百姓極其困疲，缺貢滯賦。上屆亥年建下知役後，凢事嚴加檢束。自時厥後，百姓勵力農業，上清所缺貢賦，下贖賣身人數。今未償者只係些小私債。然有近日償清之計，請罷下知役等由，聞得大君御殿大親、總地頭等具稟朝廷。隨即允焉。

本年五月初三日，雷震西原郡。此日，西原郡幸地村亀與那嶺田回之時，于幸地原被雷打死。其頭、兩股有疵痕。

十八年辛巳，褒嘉與那城郡前地頭代平安座村名嘉村親雲上等功勞，賜各爵位。與那城郡安勢理、饒邊兩村所有水田多賴田澤，雖逢小旱，禾稼不登，貢賦難完，居民堅苦。平安座村名嘉村親雲上曾任西掟職時，為村發慮，看定加味也原地中有泉焉。乃請田地官主裁率同人民公一十六名，各自捐資。起自上屆未年以至丑年，鑿開其泉。且掘開堤井四個，長或三間，或七間，濶或二間，或六間五合，深或六尺，或一丈二尺。從此決排羕溝，長七間五合，深二尺。即在驛道亦掘除土塊，長二間五合，深一尺八寸，架以板石以導泉水，注入附近水田。計其產米九十一石餘。至稻種田，每年水澤不裕，況遇旱歲，益就漏涸。產苗乏用。只向他村買米以供栽藝。因該村等種種出力，遂為良田。春無禾苗空乏之憂，秋有粒米狼戾之慶，永貽益於百姓。由是掟總耕作當、酋長等呈文，檢者、兩總地頭、田地奉行等加具印結，稟明朝廷。隨賜各爵位，以旌其功。

本年，褒嘉八重山竹富村大山筑登之親雲上善行，頒賜爵位。八重山竹富村大山任本村世持職，請督役主裁丁寧，指揮百姓，盡力農務。至貧乏者給與粟種，應時指種，以完賦稅，永有利於村中。又有老母在家，年已九十五歲，事之至孝。於是頤目、在番等具酌賜褒賞之由稟明朝廷。隨賞賜勢頭座敷位，以示褒典。

本年，褒嘉八重山嵜枝村宮里仁屋善行，頒賜爵位。八重山嵜枝村宮里為人篤實，交鄉黨以和睦。且每年貢賦不滯。每逢村民開墾荒地，發給燒酒、耕牛、折米共三石七斗。又當播種之時，或欠稻子，或乏粟種者，送之給之，共計一石。至年貢缺額者，助借大米，共計三石。為村人料理如此。於是頭目、在番等具賜示褒賞之由，稟明朝廷。隨賞陞筑登之座敷位，以示褒典。

本年，准羽地郡設建下知役。羽地郡頃年憔悴，百姓共甘怠惰，所有年貢諸賦不能照期納清。更兼習俗不善，雖有檢者一人施教之勞，實無全郡殘黎就興之效。困窮之狀，年增一年。於是兩總地頭稟明朝廷，請設建下知役。隨即允焉。

本年，准豐見城郡設建下知役。豐見城郡至於近年俱及困疲，諸凢賦稅不能如期完納。自員私債亦屬不少。鬻人數不勝屈指。百姓顛連無告，難以檢者一身之數，極萬民之疲，已有凋殘日甚之勢。於是兩總地頭稟明朝廷，請建下知役。隨即准焉。

本年，准高嶺郡設建下知役。高嶺郡近年苦疲，百姓皆甘怠惰，年貢諸賦不能照期完納。更兼風俗不美，雖加檢者一人之指揮，並無全郡就興之效。將見郡中苦疲年增一年。於是兩總地頭稟明朝廷，請設建下知役。隨即允焉。

本年八月，有異國船一隻漂來。其船漂到八重山伊原間村玉取崎洋面，船長一十四丈五尺，濶三丈五尺，深二丈五尺。船上無人，只有空箱櫃及箱木藤等件，衝礁損壞。地方官將其船及新物等件，依照國法，盡行燒化。[1]

本年，褒賜老人爵位。特下恩旨，舉內地、外島八旬以上士民，隨級賜各爵位。

本年三月十一日，有阿蘭陀船一隻漂來。其船漂入喜屋武郡洋面拋椗。有一十四人坐駕杉板、小船二隻來岸，求菜。隨行發給。即回本船。本日酉刻向巳方去。

本年六月初八日，有阿蘭陀船一隻漂來。其船漂入糸滿村洋面。有一十三人坐駕杉板、小船二隻來岸，求牛、羊、鷄、番薯等件。隨給牛一口、羊一口、鷄五隻、番薯二百斤。即回本船。至於酉刻向申酉方去。

本年，北谷郡新設石橋三座。北谷郡城橋、池城橋從來架以柗板，損壞甚早，以致人馬往還之不妨。又佐阿天川滿潮之時，行來難通。暴雨之時流水急猛，繫人馬盖亦多矣。此三處最宜築設石矼，然不能以全郡之財備三橋之費。茲有新家譜泊村知念筑登之親雲上、汀志良次村安次嶺筑登之親雲上、渡地村照屋筑登之親雲上母、內金城村新垣筑登之親雲上母、西村比嘉筑登之親雲上母等五名，稟明朝廷，各自捐資，以備架矼之需。隨即允焉。令向氏奧濱親雲上朝常、武氏長嶺親雲上崇宜二員充其督官，筑石橋。[1]

本年，新建釀製槺實、桐實公署。槺實、桐實原來在蠟立主取之家為釀。今次新設公署一所於真和志村〈即在玉陵之地〉釀槺實、桐實，製鬢附蠟燭。〈屬官照旧〉

十九年壬午，褒嘉與那城郡前地頭代平安座村名嘉村親雲上等功勞，賜各爵位。與那城郡西原村所有水田多賴天澤，雖逢小旱，禾稻不登，貢賦不敷。百姓共及困窮。平安座村名嘉村親雲上曾任地頭代職時，深察此川原有泉源，乃請田地官主裁，率同人氏一十九名，各自捐資。上屆寅年以來，鑿開堤井一個，長十間、濶八間、深八尺。更鑿通承溝，長九十間、深三尺五寸。又於名加元喜原鑿通溝，長二十三間、深五尺。又新掘水田二千一百九十七坪，導該泉水注入產米一百六十石餘之田。又所有播種之田注水易乾，稻苗失重，每歲該買他村，以備急用，其來已久。因該村等注入其水，變成良田。至于稻苗亦為優藝，永貽利益于百姓。于是頭目掟等呈文，酋長、檢者、下知役、兩總地頭、田地奉行等加具印結，稟于朝廷。隨賞各爵位，以表其功。[1]

本年，褒嘉與那城郡惣耕作當平安坐村池味親雲上等功勞，賜各爵位。與那城郡平安坐村所有水田多賴田澤，雖逢小旱，禾稻不登，貢賦不敷。百姓共及困窮。惣耕作當平安座村池味親雲上及前夫地頭同村饒邊筑登之二人，請田地官主裁，率同人氏二十名，各自損資。上屆卯年以來，鑿開堤井六個，計長自三間五合至十一間五合、濶自二間五合至十間五合、深自六尺至一丈四尺。又新掘水田一千八百八十七坪，導該泉水注入租米一百四十石餘之田方，變成良田。稻苗亦為優藝，永貽利益于百姓。于是頭目掟等呈文，酋長、檢者、下知役、兩總地頭、田地奉行等加具印結，稟于朝廷。隨賞各爵位，以表其功。[1]

本年，[9]准勝連郡新建下知役。勝連郡近年困疲，兩總地頭稟請設建下知役。隨即允焉。

本年，准與那城郡再建下知役。與那城郡曾経建下知役督理百姓。因其引疲就興，已為罷退。至于近年仍就凋殘，兩總地頭稟請建下知役。隨即允焉。

本年，准真壁郡再建下知役。真壁郡曾経建下知役督理百姓。因其就興旺，已為罷退。至于近年仍及困疲，兩總地頭稟請建下知役。隨即允焉。

本年，准大宜味郡再建下知役。大宜味郡曾経建下知役督理百姓。因其引疲就興，既為罷退。至于近年仍及困疲，兩總地頭稟請建下知役。隨即允焉。

本年八月二十六日，有阿蘭陀船一隻漂來。其船長十二丈，濶二丈七尺，通船人數共計四十人，〈內有黑人三名〉漂來真壁郡名城洋面。其船有損破處自行修理。且據其請求，即給柗木二根修葺其桅。更自飄來日至開洋日，給與羊、鷄、番薯、菜蔬、用水等件。至于九月二十一日，該地開駕，向巳午方去。

二十年癸未，褒嘉真和志郡前地頭代國場村宮里親雲上等功勞，賜各爵位。真和志郡國場村所有水田多賴天澤，雖逢小旱，総是涸裂，藝禾失時。上屆丑年，前地頭代國場村宮里親雲上、夫地頭平安山親雲上、本村嘉敷筑登之等三人，請田地官主裁，率同人氏一十九名，自捐資財，於江真甘原鑿開堤井兩個，一個深六尺、濶六尺，一個深七尺、濶六尺。疏通水道兩條，一條長七間半、濶一間、深四尺，一條長八間、濶一間、深四尺。又於津良真多原鑿開堤井一個，深六尺、濶八尺。又於前田原鑿開堤井一個，深六尺、濶七尺。疏通水道一條，長五間、濶一間、深四尺，引導泉水注入六十四石餘之水田。其所獲之利毫不失望。又所有稼穡之地共計九千五百一十九坪，原屬濕地，不得耕種。新墾其地，以為水田。其所獲米穀共計七十九石二斗九升一合六勺七寸起，扣除東租，已多產米六十二石一斗六升四合六勺七寸起，永貽益于百姓。于是頭目掟等呈文，酋長、檢者、兩惣地頭、田地奉行等加具印結，稟于朝廷。隨賞各爵位，以表其功。[1]

本年，褒嘉玉城郡前地頭代富名腰村仲榮真親雲上等功勞，賜各爵位。玉城郡富名腰村大田原、佐宇次原、川田原有稼穡之地，共計八千四百八坪，原屬濕地，稼穡不登。上屆卯年，前地頭代富名腰村仲榮真親雲上、前夫地頭糸數村知念親雲上、富名腰村糸數筑登之親雲上等三人，請田地官主裁，率同人氏一十九名，自損資財，新墾其地，以為水田。其所獲米穀共計七十石六升六合六勺六才起，扣除原租，已多產米六十四石一斗一升一合起。且其新田內三千一百九十二坪無有水源，亦鑿開堤井一個，長十五間、濶三間半、深六尺。從時厥後，雖逢旱魃，汲入其水于田中，永貽益于百姓。于是，頭目掟等呈文，酋長、檢者、兩惣地頭、田地奉行等加具印結，稟于朝廷。隨賞各爵位，以表其功。[1]

本年，褒嘉玉城郡前地頭代富名腰村仲榮真親雲上等功勞，賜各爵位。玉城郡糸數村大田原、佐宇次原、川田原、長田原、亿志原有稼穡之地，共計八千五百八十三坪，原屬濕地，稼穡不登。上屆辰年，前地頭代富名腰村仲榮真親雲上、前夫地頭糸數村知念親雲上、屋嘉部村玉那霸筑登之親雲上等三人，請田地官主裁，率同人氏十九名，自損資財，新墾其地，以為水田。其所獲之利共計七十一石五斗二升五合起，扣除原租，已多產米六十五石四斗四升五合三勺七才起。且其新田內五千六百八十坪無有水源，亦鑿開堤井一個，長十間、濶三間半、深六尺。從時厥後，雖逢旱魃，汲入其水于田中，永貽益于百姓。于是，頭目掟等呈文，酋長、檢者、兩惣地頭、田地奉行等加具印結，稟于朝廷。隨賞各爵位，以表其功。[1]

二十一年甲申，三月十二日，雷震鳥小堀村。此夜雷震次良與那波家，擊破柱二根。

本年三月十二夜，雷震西原郡。此夜震津嘉山村前夫地頭仲里親雲上水田，損壞禾稼縱橫方三間。

本年，准今歸仁郡設建下知役。今歸仁郡近年以來人民困疲，兩總地頭稟明朝廷，請建下知役。隨即允焉。

本年，慶良間兩郡設建下知役。慶良間兩郡近年以來人民困疲，兩總地頭稟明朝廷，請建下知役一人。隨即允焉。[10]

本年，佐敷郡地崩。此年自五月二十八日至六月朔日，大雨津波古村西方所有比良原采地、民地以及山藪大有崩隋。共計長六百間、濶一百五十間許。逐漸波移，逼迫村邊。村人驚忙，毀除人家六個，方得免傷命之憂。然有一墓損壞。該崩隋地方，在昔収得租米一百餘包，於今不得耕耘。[10]

本年，雩。此年六月以來旱魃施威，經久不易。是以王傳旨，自八月二十五日至二十七日，於王城御久缽前並各嶽禱告，訖，親方率同官僚共計三七人拜。且在前之御殿禱雨。又於聞得大君御殿御火缽前禱告，訖，親方率同官僚共計三七人拜。又於三平等神宮禱告，訖，親方率同官僚共計一七人禱雨。又令禪家，於圓覺寺念大盤苦經禱雨。又令聖家，於護國寺禱雨。又令久米村大夫，率同官僚各共一七人，於龍王殿、天尊廟三日齊宿禱雨。〈初日與終日，三司司官一員、申口一員、座敷一員、當一員、勢頭一員、里之子一員、筑登之一員，一共七員，前至龍王殿與久米、那霸衆官一同行禮。〉又，禱雨初兩日，將久米、那霸官各一員及衆官分為二隊。其一隊，則以親方率同官僚，請龍王駕、唐榮龍舟，前至豐見城禱雨；一隊，則三司官率同衆官，前至天尊廟禱雨。又泊村並祝部諸郡三日禱雨。〈應戴紫冠者，改戴黃冠；紅冠者除冠，只著朝衣。禱雨之際，都鄙禁止屠案。〉[1]

二十二年乙酉，大饑。此年風旱相仍，饑饉荐臻。人民多及饑餓，雖發倉賑救，尚有餓死者共計三千三百五十八名。

本年八月十四日，暴風大作，具志川、美里、勝連三郡海水泛濫。此日暴風大作，人民損命者共三十名，吹倒房屋一萬六千五百四十有二，倉廪一千四十有五，損碎船隻大小百十有六。且接貢護送三船磨斷椗縤，走上御物城邊。接貢船覆倒，護送船處處損傷。又各處衙署、神官、拜殿、寺院、田圃、稼穡、川面路條多被損壞。又具志川郡上江洌村下海水泛濫，人民溺斃五十二名，洗蕩房屋十有八。美里郡泡瀨地方海水泛濫，人民溺斃十有二名。勝連郡南原村海水泛濫，人民溺斃二名。共計六十六名。[1]

本年九月初七日，褒嘉八重山竹富村大山筑登之親雲上母加伊志長命。大山母加伊志年登九十有九歲，該山頭目、在番等詳報朝廷。隨賞其罕世之壽，賜黃冠妻之稱呼，並賜綿子二把，以示盛典。

本年九月初七日，褒嘉八重山嵜山村真謝仁屋善行。真謝為人忠厚，上完年貢，不敢遲滯；下與村人交以和睦。上屆辰巳兩年，屢遇旱霖，番薯結實稀少，村人日食不饒。真謝於乏食者發給大米二石，於欠稻種者送給稻種一石二斗五升，於欠賦者給與大米。多有益於村人。於是頭目、在番等詳報朝廷。隨賞筑登之座敷。

本年十月初六日，褒嘉兼城郡座波村大城筑登之親雲上等功勞。兼城郡座波村佐波間榮原那和多原、川田村比良間志原、古島原所有地畝共計一萬九千七百二十坪，素屬潦地，不得隨時播種。上屆子年，座波村大城筑登之親雲上、大城筑登之親雲上、照屋村大城筑登之親雲上、金城筑登之親雲上、金城筑登之親雲上等，其外二十人為之起見，請田地官主裁，自捐資等，改開水田。自時厥後，所獲產物數倍於昔，永有益於土民。於是頭目掟等呈文，酋長、檢者、兩總地頭、田地奉行等加具印結，稟明朝廷。隨賞各爵位。

本年十月二十一夜彗星。此彗星見卯辰間，御番頭遞下庫理當轉奏。

二十三年丙戌，褒嘉具志川郡川崎村池原筑登之等功勞，賜各爵位。具志川郡宇堅村伊知與久原所有白洲，導水開田，則產利不小。由是川崎村池原筑登之、天願筑登之等十五名，于上屆辰年，請田地官主裁，自損資財，開墾水田三千六百九十七坪，計產米一十一石七斗五升。于天願川原，將大石築堤井，長一十三間五合、廣五尺、深一丈三尺，從井至田，除土削石，開疏水道，長三百九十三間五合、深或一丈三尺或三尺內。削除大岩，長九間、深一丈八尺，永為百姓之利益，其獲利較例雖少，損資甚多。于是頭目掟呈文，酋長、檢者、兩惣地頭、田地奉行加具印結，稟明朝廷。隨賜各爵位。[1]

本年，[11]霖雨暴風。本年自六月中旬霖雨頻降，忝豆悉被泥爛。又七月十九日暴風猛起，東作刮壞，船楫多碎，路修坍圯，礄樑崩壞。至九月八九等日亦暴風頻起，東作悉被刮壞。

本年九月十四日，國頭郡大雨。此日國頭郡遭近來未有之大雨，山林橫流於宇良、伊地、與那位、手遣、野喜、宇嘉、安波七村地，內衝壞水田一萬四千五百二十一坪、旱田二千二百七十二坪。又貯藏一軒、沿川猪柵一帶被水洗蕩。

本年，褒嘉八重山竹富村大山仁屋善行，賞賜爵位。八重山竹富村大山仁屋為人篤實，內齊其家以善，外交村人以睦。每年賦米照顧完納。又於子年購買三端帆船，一隻給發本村。又前年遇霖雨、旱魃，有乏日食者給發大米二石五斗，以及神酒。又有乏粟種者，給發粟種一石五斗。又借補官項料米五斗五斘，種種施惠村人。于是在番頭目稟明朝廷。隨賞筑登之銜。

本年，褒嘉八重山黑島村平得仁屋善行，賞賜爵位。八重山黑島村平得仁屋為人篤實，交村人以和睦。每年賦米照顧完納。又熟識農業，屢徃村人田畝，指教農務。農北之時，則給燒酒、神酒。又有賦米欠顧者，皆給發大米一十二石五斗。歷歷如惠村人。于是在番頭目稟明朝廷。隨賞筑登之銜。

本年，褒嘉大里郡目取真村屋良筑登之等功勞，賜各爵位。大里郡目取真村屬地真武知屋原、高安傍志原、久和利原、田登佐計原、伊久多原、龜甲原、平川松尾原、味知興真志原所有旱田素屬濕地，力作難施。上屆午年，目取真村屋良筑登之、大城筑登等九名，請田地官主裁，自損資斧，改開水田。所產大米，浮于徃日三十三石六斗三升三合三勺三才，永開百姓之利。于是頭目掟呈文，酋長、檢者、兩惣地頭、田地奉行加具印結，稟明朝廷。隨賜各爵位。[1]

本年，褒嘉豐見城郡嘉敷村比嘉筑登之等功勞，賜各爵位。豐見城郡嘉敷村地內加加才原、味佐志保原、那加免稻原、川多原、得加伊原所有旱田一萬一百六十三坪素屬濕地，力作難施。上屆卯年，嘉敷村比嘉筑登之、稻嶺村大城筑登之等二十二名，請田地官主裁，自損資斧，改開水田。所產大米八十四石七斗一升六合六勺六才，浮於舊租七十六石六斗九升八合五勺，永為百姓之利。于是頭目掟呈文，酋長、檢者、下知役、兩惣地頭、田地奉行加具印結，稟明朝廷。隨賜各爵位。[1]

本年，設建御近習頭。此年，舉毛世瑛·富川親方盛長充為御近習頭，賜役知三十石。[1]

本年，准美里郡設建下知役。美里郡近年困疲，至于土俗亦就頹敗。由是兩總地頭稟明朝廷，請建下知役。隨即允焉。

二十四年，褒嘉八重山桴海村嵜原仁屋善行，賜爵位。嵜原仁屋善治家業，且于村民欠賦者給發大米三石餘。更自上屆申年至去年稻粟欠種者給發稻種、粟種共計二石餘。且于築圍田畝時發出大米四石頭餘充補其費。凢事為村料理。由是賞賜筑登之座敷，以表其行。

本年大饑。此年饑饉荐臻，士民及饑。正在發米賑濟之際。至于乞人饑者甚多。由是在御藏敷屋煮粥濟救。自二月十八日起至五月十日止。

本年四月二十三日，有𠸄咭唎國海船一隻漂來。其船上人口共計一百名，內有黑人一名，駛來那霸洋面湾泊。自來日至回日，據其稟請，或酌給牛羊豚，或酌給各物件。至于五月初二日開洋。

本年，罷渡名喜島下知役。渡名喜島風俗頹敗，向年設建下知役，尚未見施令之善。上屆寅年，撰舉鐸允泰·慶田筑登之親雲上喜本為下知役。其莅位後善行指揮。且法借銅錢，制造船隻。更于不毛開地，栽植蘓銕以備凶荒，栽植桑木以飼蚕子。又去年二月疱瘡時行，亦分給大米五石。且買購藥材，給發患兇瘡者，以得活命。凢事為島料理，現今拖疲就旺，風俗亦就善美。由是在番地頭吏役稟明朝廷，請罷下知役。隨即允焉。

本年，准真和志郡設建下知役。真和志郡近年困疲，至于風俗亦就頹靡。由是總地頭、大美御殿大親稟明朝廷，請准下知役。隨即允焉。

本年，准西原郡設建下知役。西原郡近年困疲，至于風俗亦就頹靡。由是總地頭、大美御殿大親稟明朝廷，請准下知役。隨即允焉。

本年，准具志頭郡設建下知役。具志頭郡近年困疲。由是總地頭、汀間御殿大親稟明朝廷，請准下知役。隨即允焉。

本年，改作孔子廟。此年將杉木依照旧式，以行改作。

本年，褒嘉當藏村賴大恩·津嘉山筑登之親雲上珍隆等善行，賜各家譜。本國自去年秋至本年春饑饉荐臻，饑者甚多。因此發倉賑饑。公家用度實在不敷之際，幸有當藏村賴大恩·津嘉山筑登之親雲上珍隆、泉崎村延承壽·城間筑登之親雲上恒惠母、當藏村宮城筑登之親雲上、泉崎村島袋筑登之親雲上母四名，將銅錢八萬五千貫文奉借于官。由是賞津嘉山、城間母二名，賜譜代籍；賞宮城、島袋母二名，賜新家譜，以表其行。[1]

本年，褒嘉具志頭郡玻名城村新垣筑登之親雲上等功，賜各爵位。具志頭郡玻名城村所有地畝八千七百五十八坪原屬濕地。該村新垣筑登之親雲上同人民十九名，各自損資，新開水田，所獲產米七十二石九斗餘起，扣除原產，已加六十一石斗餘起。又有八十五石餘之水田原賴天澤，每逢小旱，田水乾涸。亦自世掃川决開水道，且鑿設堤井三個，永為村落之益。由是賞賜各爵位，以表其功。[1]

本年，褒嘉玉城郡前川村仲村渠筑登之等功，賜各爵位。玉城郡前川、糸數、富名腰三村地內，有產米一百三十五石餘之水田，原賴天澤，每逢小旱，田水乾涸。前川村仲村渠筑登之同人民十九名，各自損資，於山原鑿開源泉，通水道於川田原。又所有地畝七千九百五十二坪原屬濕地，亦新掘水田，所獲產米六十六石二斗餘起，扣除原產，已加五十五石斗餘起。且鑿設堤井兩個，注入其水于新舊之田，永貽村中之益。由是賞賜各爵位，以表其功。[1]

本年，褒嘉勝連郡南風原村島袋筑登之等功，賜各爵位。勝連郡南風原、濱崎兩村所有地畝原屬濕地。南風原村島袋筑登之同人民十六名各自損資，新開水田共計九千七百九十四坪，所獲產米三十二石八斗餘起，扣除原產，已加二十四石二斗餘起。又有產米七十八石之水田，原賴天澤，每逢旱魃，不得栽稻。亦用石築設堤井兩個，且決承溝兩條，注入水于其田，永為百姓之益。由是賞賜各爵位，以表其功。[1]

本年，褒嘉向廷器·屋良里之子親雲上朝秀善行，賜中布。本國自上屆申秋至酉年饑饉接踵，將奉借銅錢之由檄飭國中。幸有向廷器·屋良里之子親雲上朝秀，得銅錢千貫文奉借于官。由是賞賜中布二端，以表其行。

二十五年戊子，褒嘉八重山崎山村平良仁屋善行，賜爵位。平良為人善治家業，上屆辰巳兩年屢遇旱霖，稼穡不登。於乏日食者分給大米二石，於欠稻種者分給稻種一石餘。又自上屆辰年以至酉年，於欠賦者補與大米三石餘。又該村修葺猪垣之時，給與耕牛一疋之價米，多貽益於村中。於是賞賜筑登之位，以表其行。

本年，褒嘉八重山南風見村宮良仁屋善行，賜爵位。宮良為人善治家業，素知土地厚薄，將農業之法細教村人，方曉得栽稻蒔種時候。又村人耕農之時，送給燒酒、神酒之價米。且於欠賦者發給米粟七石餘，多貽益於村中。於是賞賜筑登之位，以表其行。[1]

本年四月初二日，雷震兼城郡。此日雷震阿波根村仲之平田家，少破房屋，無害人類。

本年，改賜平等所大屋子主取俸祿。平等所大屋子主取俸祿原在其公項動給。起自今年，在于周課改賜。

本年，遣孟開基指揮姑米島。姑米島兩郡近年困疲，土俗頹敗。由是遣孟開基·西平親方宗紀以行指揮。

本年，添設御近習足筆者三名。御近習寄筆者原期六名，所有公務實難辦理。由是添設該足筆者三名。[1]

本年，添設御近習三名、相附三名。此年世子尚育攝位，由是添設御近習五名、相附三名，奉辦使令。[1]

本年，添設寄御右筆三名。御右筆為職世，公務繁多，暫時添設寄御右筆三名，賜各一口之稟餼。[1]

本年，首里、那霸各村添設中取。此年通國行檢。為檢束諸凢事情事，現充總橫目中取外，暫時於首里、那霸各村添設中取。

本年，那霸港有鯖害人。此年自六月間，於那霸港有鯖害人，使失性命。由是雖着令釣捕，尚未得捕，屢有害人之憂。

本年，添設中城御殿大親本筆者一名。中城御殿大親筆者從前設建本役一名、使役一名，其為職也公務冗繁，無力可辦。由是添設本役一名。[1]

二十六年，准宜野湾郡建下知役。宜野湾郡近年困疲。由是總地頭稟明朝廷，請建下知役。隨即允焉。

本年，准知念郡再建下知役。知念郡向年設建下知役，漸次就興。稟請罷退。頃年缺貢滯賦，習俗亦頹，將來增疲也必矣。由是總地頭、聞得大君御殿大親稟明朝廷，請再建下知役。隨即允焉。

本年，准大里郡建下知役。大里郡近年困疲，習俗亦頹。由是總地頭稟明朝廷，請建下知役。隨即允焉。

本年，褒嘉宇允俊·大湾親雲上政意等善行，賜各中布。本國自上屆申年至亥年兇荒接踵，將發出米錢恤救飢人之由檄飭國中。幸有宇允後·大湾親雲上政意發出銅錢九千七百五十貫文餘救賑飢人。由是賞賜中布三端。又有楊樹基·真榮城親雲上嘉庸、宇增光·仲濱子政隆、宇霖逢·仲村子政安發出銅錢，以救飢人。其數自千四十貫文至三千四十貫文止。由是賞賜各中布二端，以表其行。

本年，褒嘉馮維則·缽嶺親雲上清就善行，賜中布。本國自上屆申年至亥年兇荒接踵，將發出米錢惠給物件。且無利减利，以行發借之由檄飭國中。幸有馮維則·缽嶺親雲上清就采地租米分年寬年漸次収納。且發出銅錢千五百三十貫文，救賑窮民。由是賞賜中布二端，以表其行。

本年，褒嘉遜日光·宮城筑登之親雲上調筆善行，賜爵位。遜日光·宮城筑登之親雲上調筆寄居大宜見郡根謝銘村。此時遇着飢荒，且疱瘡時行。該宮城不加利息發借大米一石餘起。且將大米七十五石低價致賣，以為郡中之益。又將銅錢四千貫文奉借于官。由是賞賜勢頭座敷位，以表其行。

本年，褒嘉羽地郡前地頭代我部祖河村川上親雲上等善行，賜各中布。本國自上屆申年至亥年兇荒接踵，將奉借銅錢之由檄飭國中。幸有羽地郡前地頭代我部祖河村川上親雲上、名護郡前地頭代宇茂佐村東江親雲上、夫地頭大兼久親雲上，將銅錢各五千貫文奉借公家。由是賜各中布三端。又有大宜味郡前地頭代塩屋村山川親雲上、羽地郡前夫地頭仲尾親雲上、前夫地頭吳我村我部祖河親雲上、伊江島前地頭代川平村西江親雲上、前地頭代東江村西江親雲上、夫地頭並里親雲上、恩納郡富着村金城筑登之親雲上、與那霸堂村玉城筑登之親雲上、名護郡數久田村玉城筑登之親雲上、宇茂佐村山入端筑登之親雲上、恩納郡首村島袋筑登之、羽地郡吳我村石嶺筑登之、伊江島前夫地頭西江村並里筑登之、南風掟名嘉元仁屋、具志頭郡首村仲間仁屋、羽地郡川上村松真喜屋奉借銅錢，其數自千貫文至四千貫文止。由是賞賜各中布二端，以表其功。

本年，褒嘉粟國島八重村與那城筑登之等善行，賜各中布。粟國島自上屆申年至亥年兇荒接踵，百姓等在日食繼難之秋。兼以疱瘡時行，窮益添窮，已及飢餓。由是着令該島八重村與那城筑登之等九名救賑窮民。該郡城等遵令，給錢以活殘生。其數自千貫文至千八百九十貫文止。由是賞賜各中布二端，以表其行。

本年，褒嘉知念郡外間村內間筑登之親雲上等功，賜中布、爵位。本國上屆申年以來飢荒荐臻。上屆戌九月要運米穀，遣飛舟于琉館。該舟返棹緩遲，食需失望，仍復上屆亥二月飛遣知念郡外間村內間筑登之親雲上、久高村西銘筑登之等八名。該內間等載運米穀，全得回來。由是，賞外間，賜中布二端。賞西銘等八名，賜爵位，以表其功。

本年，减省唐榮人氏之俸祿，以定五百石。唐榮人氏年增一年，賜俸祿已及五千石餘，夫既如此，原來貢賦有制，國課已窮，依舊頒賜，則無財可繼。自今以來，所賜闔鄉人丁及吏役人等之俸祿，一切减定五百石。[1]

本年，制國學奉行所勤年期。國學奉行所勤年數，昔日期于二年起。自今年，改期一年。[1]

本年，褒嘉東風平郡宜壽次村大城筑登之等功，賜各爵位。東風平郡宜壽次村所有地畝一萬二千四百一坪原屬濕地。該村大城筑登之同人民二十四名，各自損資，新掘水田，所獲產米一百二十四石餘起，除原產，已加一百五石二斗餘起。且决開承溝三條，並架矼六個，使村落膏水注入附近苗田及新掘水田，永為村中之益。由是賞賜各爵位，以表其功。[1]

本年，鳥島有硫磺燃烟。鳥島所有硫磺地長二合、廣一合五勺許。自十一月初六日夜至初八日，硫磺燃生，晝夜無絕。于初九日漸次清止。又二十一日再燃生，至草木之葉盡致燒枯。[1]

二十七年庚寅，那霸港有鯖害人。此年三月二十日，馬齒山座間味郡首村蒲户金城在那霸港被鯖咬左腿，即刻身故。

本年六月二十日夜，有天光。此夜戌時，自申酉開過寅卯間，後有聲音。下庫理當奏聞。

本年十一月二十日夜，彗星見卯辰間。御番頭遞給下庫理當轉奏。

本年，褒嘉與那城郡平安座村饒邊親雲上等功，賜各爵位。與那城郡伊計村隔海小島別無泉水，只賴伊武那川泉以為汲用。至其岩路崎嶇難步，常致汲運之勞。上屆酉年，暴風大起，岩石崩落，不得徃汲。遠航宮城村武志地方汲運濟困。前夫地頭平安座村饒邊親雲上率同人民四名，各自損資，剷除崩落之石，令橫流為一流。築修川口，架以樋兩個。至崎嶇岩路，築石作砌，得汲運之便，永貽溢於村中。由是賞饒邊，越級賜座敷位；賞四名，賜爵位，以表其功。[1]

本年，褒嘉讀谷山郡渡具知村池原筑登之等功，賜各爵位。讀谷山郡座喜味村伊幾我當原所有旱田流水所聚，素任拋荒。渡具知村池原筑登之同人民二十七名，各自損資，新掘水田六千四百三坪餘，開通水道，導入上地村前原及多伊武嶽泉水，既成良田。至四方旱田，雖過霖時，毫無水瀦。所獲產物扣除原租，已加襍穀一十九石三斗餘起。且掟田、前田兩原所有水田，每年雖播稻種，而源水不多，遇有旱魃，播種失時。又於慶佐間川鑿開堤井一個，且改開水道，注入村落膏水，永為村中之益。由是賞賜各爵位，以表其功。[1]

本年，褒嘉西原郡前地頭代小波津村掛福親雲上等功，賜中布、爵位。西原郡幸地村所有旱田一萬七千五百九十坪，原屬濕地，不得隨時耕種。前地頭代小波津村掛福親雲上、翁長村與那城筑登之親雲上、首里大屋子外間筑登之、幸地掟大城仁屋，同人民三十一名各自損資，新掘水田。所獲產米共一百七十五石九斗餘，扣除原產，已加一百五十三石六斗餘起。且村前所有荒場原屬濕地，黑糖所得比他已少。又决開水溝四個，其下鑿開堤井，自四個承溝注入村落膏水，永為百姓照料。由是賞掛福等，賜中布各二端；賞三十一名，賜爵位，以表其功。[1]

本年，褒嘉勝連郡前夫地頭比嘉村濱崎筑登之等功，賜各爵位。勝連郡比嘉村所有水田專賴天澤，每逢小旱，田水易涸。前夫地頭比嘉村濱崎筑登之、玉城筑登之、知念筑登之，率同人民二十名，各自損資，於大川原泉决通承溝，其下鑿掘堤井，注入水於附近之田。且新掘水田二百坪餘，永貽益于百姓。由是賞賜各爵位，以表其功。[1]

本年，褒嘉具志川郡首村天願筑登之等功，賜各爵位。具志川郡首村所有水田專賴天澤，每逢小旱，拖欠貢賦。首村天願筑登之同人民十六名，各自損資，四方築石，掘開堤井，注入于該田。且新掘水田二千九百九十坪餘，所獲產米一十五石九斗餘起，扣除原產，已加一十五石六斗餘起，永貽益于百姓。由是賞賜各爵位，以表其功。[1]

本年，褒嘉八重山島平久保存宮良仁屋善行，以賜爵位。宮良為人，交村人以和睦。上屆酉年，該村設作猪垣之時，送給一口之價米，並給燒酒、神酒。至于舊年大修猪垣之時，又送給燒酒、神酒，並給大米七斗餘、牛一口之價米。且於拖欠貢賦者，發給大米三石餘。且上屆戌年永逢旱魃，栽藍失時。至于多年難備染皂、公布、藍靛。又發給乾藍靛二十斤、藍靛玉二十五斤、各價米。上屆亥年，小麥不登，無有種貯，播種失時，又買給其種。且於貧乏者給耕牛一口，不資價米。且小浦道路人馬難通，自僱老少男丁二百九十二人，送給大米一石五斗，並給牛一口之價米、燒酒、神酒，開修南登、西登之路，方得人馬徃還之便。多方為村照料。由是賞賜筑登之座敷位，以表其行。[1]

二十八年辛卯七月十三日，日色帶青。此日自酉刻至昏，日色帶青，並無光輝。由是，下庫理當奏聞。

本年七月十三日夜，月色無光。此夜自戌刻至子刻，月色無光。由是，御番頭遞給下庫理當轉奏。

本年二月二十八日，雷震高阿佐那旗竿之下。此時打割旗竿，計自其及七尺，其末盡碎。且震起鋪石兩個，並碎落蓋羽瓦三枚。

本年，褒嘉本部郡前地頭代瀨底村健堅親雲上善行，賜爵位、掛床、字、布疋。本部郡前地頭代瀨底村健堅親雲上善事父母，朝夕盡孝順之道。至于死後亦盡如在之誠，舉行祭禮。且交村人以和睦。至於貧者惠給物件。且或無利息，或减利息，以借銅錢。又瀨底二仲洋面，洵係風波猛起處，所諸船湾泊，或有急難，或有打壞。該健堅曾祖父徤堅親雲上自費資等，預備索錠等件。逢有諸船危難即發之救之。至于該徤堅亦羕繼其志，如前准備。屢救諸船急難。又上屆丑年春運送船返棹之時衝礁損壞。該徤堅即赴該處，為之料理。又瀨底、石嘉波兩村無有水田，米穀欠用。曾有痳疹疱瘡時行，屢給米錢，以資療治。又上屆戌年饑饉荐臻，救饑乏米。凢貯有米錢者，宣奉借公家等因行檄國中。該徤堅以銅錢六百貫文奉借公家。又瀨底村生民憔悴，各懈怠氣力，不勉農業。該徤堅細行商議，善施指揮。村民勵勤農業，所獲稼穡比前已多，貽益于百姓。由是詳明朝廷。隨賜座敷位，及善行家風四字、掛床一張、上布三端，以表其行。

本年，褒嘉姑米島夫地頭宇根親雲上功勞，賜爵位。姑米島兩郡百姓漸疲，土俗亦頹。上屆子年特遣孟開基·西平親方善施指揮。時因地頭代宇江城親雲上有不法之行，着令夫地頭宇根親雲上署任其職。該宇根隨令善盡指揮。又兩郡所貢公布，前此胥役妻子僅助紡力無織功。該宇根多方指揮，自去夏始織公布。至于其布，昔在藏元洗摺，又令在各村洗摺，貽益于百姓。又因地頭代宇江城親雲上復缺舉人接頂，該宇根自愿退伍，若夫如此，則必致妨于郡務。由是孟開基·西平親方稟明朝廷，請以該宇根幫勤其職。隨准所請，並賜勢頭座敷位，以表其功。

本年，褒嘉姑米島仲里郡阿嘉掟富村仁屋等功勞，賜爵位、布疋。姑米島仲里郡阿嘉村積年困疲，阿嘉掟富村仁屋為之指揮，不肯怠懈。此時，比嘉仁屋亦為阿嘉目差，協同富村共盡指揮，將積年所欠貢米及春秋所貢綿子徹底清楚。至於公布，逐速織調，男女得暇，以故年增一年，墾畝耕種，日食足用。又仲里、具志川兩郡蠢然愚民多不定夫婦之親。且阿嘉村多有鰥男寡女。該兩人逐細誘曉，無論本村他村，相定夫婦之親。日後必有人生繁昌。由是，孟開基·西平親方稟明朝廷。隨賞富村，賜筑登之座敷位；賞比嘉，賜中布二端，以表其功。

本年，准東風平郡新建下知役。東風平郡近年困疲。由是總地頭稟明朝廷，請設建下知役。隨即允焉。

本年，准本部郡再建檢者。本部郡曾経設建檢者。厥後兩總地頭詳准現任檢者轉允下知役，其後缺，姑行罷退。自時厥後，漸次就疲，諸凢事務，實非下知役一人所可督理。由是兩總地頭、田地奉行、取納奉行稟明朝廷，請再建檢者。隨即允焉。

本年，准中城郡新建下知役。中城郡近年困疲。由是總地頭、中城御殿大親稟明朝廷，請設建下知役。隨即允焉。

本年十二月，在柔遠驛加建四橺，併設土地君廟。柔遠驛原是狹小，發動存驛裒銀加設四橺於大堂左。且土地君從前奉安天后宮，爰於宮左設廟奉移。

本年十二月二十七日，有𠸄咭唎國船一隻漂來。其船収到那霸洋面拋錠，所坐人數共計二百名，內六名黑人。淹留之間，據其所請，給發牛口、番薯、菜蔬、柗木等件。正月十七日自行駕回。

二十九年壬辰，正月二十五日夜，大雨雷震伊平屋島伊是名村。是夜丑時，陰雨大降，雷震伊是名村。貯米倉廪其倉及米伹已燒化。又震擊宿野牝馬一疋，其馬前兩足蹈入土砂五寸而死，身無疵痕。

本年七月二十七日，有𠸄咭唎國船一隻漂來。其船収到那霸洋面拋錠，所坐人數共計六十七名，內四十名黑人、五名華人。淹留之間，據其所請，給發牛、羊、豚及應用物件。八月初二日自行駕回。

本年八月，雩。是年六月以來旱魃為災。八月初六日以至初八日，于王城御火缽前併諸嶽禱告。訖，親方率同官僚共三七員拜。在前御庭禱雨。又於聞得大君御殿御火缽前禱告。訖，親方率同官僚共三七員拜。又于三平等神宮禱告。訖，親方率同官僚共七員禱雨。又于圓覺寺，令禪家念大盤若經禱雨。又于護國寺，令聖家念經禱雨。又于龍王殿、天尊廟，令久米府大夫率同官僚各共七員，三日齊宿禱雨。〈始終兩三，內法司官一員、申口一員、座敷一員、當一員、勢頭一員、里之子一員、筑登之一員，一共七員，徃會久米、那霸衆官，一同行禮。〉又于禱雨初日，令久米、那霸官各一員，及衆官分為二隊。其一隊，則親方率同衆官，請龍王駕、久米龍舟徃至豐見城禱雨。一隊，則法司官率同官僚前詣天尊廟禱雨。又令泊村並祝部諸郡三日禱雨。〈此時，戴紫冠者，則改戴黃冠；紅冠者則除冠，只著朝衣。禱雨之際，國中禁止屠案。〉然尚不雨。于九月初三日，照舊再雩。此日未時，雨澤大降，廢止其雩。[1]

本年八月，北谷郡濱川村有血水。血自土涯湧出。其源圍六村許，逐漸湧翻，濶三尺許，長一間三合許。兩日自午時起至申時止。

本年九月初十日，大風、大水，石揚於海三。是日暴風大起，國中損失任命共十四名，吹倒人家共三千二百九十三户，吹倒倉廪共二十三户，損壞海船大小共計九百九十隻。至公署、寺院、田圃、川涯、路條、稼穡亦被吹損。又玉城郡奧武村海波騰揚，洗蕩人家共七户。至久志郡久志、川田、宮城等三村亦海水湧騰，淹斃人命共十名，洗流人家共四十七户。又喜屋武郡喜屋武村南濱有大石揚於海三。其一是高六尺五寸，長一丈六尺，橫六尺五寸，離岸五十間許；一是高六尺五寸，長橫各一丈一尺，離岸百間許；一是高三尺，長一丈九尺，橫一丈，離新嵜塩垣三十間許。

本年，褒嘉知念郡外間村糸數筑登之親雲上、西銘筑登之等功勞，頒賜中布、爵位。是年旱魃、暴風交為災虐，稼穡不登，饑饉荐臻。至于九月，遣糸數、西銘率領十三人，駕船一隻飛赴薩州，將求穀情由報明琉館，載運米穀囬國。由是賞賜糸數筑登之親雲上中布二端；其餘十四名，賞賜各爵位，以表其功。

本年九月二十九日，金武郡雹。是日辰時，雹落金武郡古知屋、宜野座、總慶、漢那、金武、並里等六村，其大如茶碗，小如金柑及唐豆。或六七分，長短不齊，並無傷稼穡。

本年，褒嘉八重山島川平村田多仁屋善行，頒賜爵位。田多為人也，上則完年貢不逋，下則交村人以和。且上屆申年以來有拖欠貢賦者，田多發與米穀共五石五斗。又川平村自宇原至宇知也那崎海涯，有防山猪垣，長四百八十五尋，高五尺。在昔築垣以石，其後漸壞。每年多督夫役用木修柵，以防山猪，尚有侵喰稼穡，民食不繼。於去年四月，村民依脩舊域，築石為垣。是時田多発給大米四石一斗五升，勸勵村民等極起気力，遂得築竣。從時厥後猪無侵入垣者中，永貽益于村。由是賞賜筑登之座敷位，以表其行。[1]

本年，褒嘉吳維興·瀨名波親雲上宗愛善行，賞賜中布是年風旱相仍，饑饉荐臻。維興憫惠采邑貧民，發借粟二石五斗，且分給采地所栽銕樹一千二百觔，以賑饑餓。且令租米寬年投納。由是賞賜中布二端，以表其行。

本年，大饑。是年，本國暴風大起，旱魃作虐。自秋至翌年春，民坐凶荒之苦，雖経發倉賑濟，然不能周救。饑而絕命者共計男女二千四百五十五人。且為疫癘失命者共計男女一千四百七十三人。

三十年癸巳，正月二十九日，雷震仕上世座。此日巳刻，雷震仕上世座十間御倉東方，破壁橫一間、高七尺五寸，破檐橫一間、長三間。

本年，褒嘉與那城郡西原村宮里筑登之等功，賜各爵位。與那城郡西原村所有水田多賴天澤，以為耕耰。每逢小旱乾涸，不得隨時栽稻。上屆丑年，該村宮里筑登之、宮里仁屋，安慶名村加滿滿金城等三人，率同村民二十二人，請田畯官主裁，各自損資，决疏村背所有大川，流籍汎汎之家，導到村邊大約三間。在其下鑿開堤井，使水流盈其中。而自該井至源武產川、比川兩原開疏承溝，注入產米九十一石五斗餘之田，使村民隨時耕種。而於其附近濕地，亦新開水田三千九百六十八坪二分，流入溝水，隨時栽稻。所獲產米年計一十九石八斗四斘六合起，比前加獲一十六石五斗三斘四合一勺七才起。百姓得利不少。由是賜各爵位，以表其功。[1]

本年，褒嘉金武郡前夫地頭金武村屋嘉筑登之等功，賜各爵位。金武郡金武村百姓土地所有池原地畝三万三千六百六十坪，所見產米百石九斗餘起。其畝原屬窊下，每遇大雨降，大水盈聚，七十年以前，其水流入各處洞中，百姓聊得耕種。厥後淤流漸塞，水無所注，百姓不得播種。每年応出租米，総為賠納，甚至失所。上屆寅年，田畯官巡察田畝之時，飭令自池原塘至長佐久原决開水道。時有前夫地頭金武村屋嘉筑登之、新里仁屋率同村民二十六人，引勵舉村人民自池原塘至長佐久原决開水道。又開疏四溝於大田池原及那武喜原，使水順流，而多年祈荒地畝，知昔耕種，永為村落之益。由是賜各爵位，以表其功。[1]

本年，褒嘉玉城郡南方掟仲村仁屋忠志，頒賜爵位。本國上屆申年以至亥年饑饉接踵，雖發倉賑民而國財不敷，發檄國中，奉借銅錢，以備賑饑之用。時有仲村仁屋，將銅錢五千貫文奉借于公，以補其用。由是賞賜筑登之位，以表其志。

本年，為栽植蘓銕併播種枦桐屋等實事，在首里三平等設仮奉行各二人，在那霸及泊設主取各二人。任到三年，即行交代。其仮奉行功勞比于諸座仮奉行。而主取功勞同于諸郡檢者。其仮奉行之所直寓在御厩之旁。

三十一年甲午，久志郡設建下知役。久志郡近年以來人民困疲。由是總地頭稟請朝廷設建下知役。

本年，褒嘉孟開基·西平親方宗紀功勞，頒賜品物。久米島人民困疲，土俗頹敗。上屆子年，遣西平親方行其指揮。即晋任三年，改正風俗，漸起居民之疲。由是賞賜掛物一幅、縮𥾝四卷，以表其功。

本年，褒嘉武弘毅·谷村親雲上喜英等志，頒賜中布。前年風旱相仍，饑饉荐臻，諸士百姓俱坐困窮。時有谷村親雲上惠給采邑貧民銅錢二千貫文。又召羕恩·潮平親雲上嘉建惠給采邑貧民銅錢八百貫文。又美里郡下知役東任澤·知念里之子親雲上政行惠給郡內饑民大米十包，而郡民富饒者亦感其志，隨分彂財以救饑餓。又玉城郡大掟仲村筑登之惠給郡內窮民大米四石七斗九升七合五夕。又寄居本部郡備瀨村柗高良，原係東風平郡外間村人，惠給備瀨、小濱兩村饑民銅錢千四百貫文、麥一石四斗。由是賞賜中布各二端，以表其志。

目錄
尚育王
即位元年〈大清道光拾伍年乙未〉

本年，賞赤田村弘克進·與那嶺筑登之親雲上真宜等忠志，敘譜代籍。又賞東村長濱筑登之親雲上等忠志，賜新家譜。本國將有冊封大典，其欵待冊使之需，固屬莫大之費。但近年以來冗費接踵，帑項極乏，難以調辦其需。正在計窮之秋，幸有赤田村弘克進·與那嶺筑登之親雲上真宜、泉崎村用作霖·仲村渠仁屋致通祖母、東村長濱筑登之親雲上、泉崎村高良筑登之親雲上母、西村宮平筑登之祖母、宮城筑登之母等六名，將銅錢各十六萬貫文奉借于公，以補其需。由是賞與那嶺、仲村渠祖母二名，敘譜代籍；賞長濱、高良母、宮平祖母、宮城母四名，賜新家譜，以表忠志。[1]

本年，命御書院當馬執宏·名嘉地里之子親雲上良全轉充侍習學士，頒賜采地之間，年賜切米十石。

本年，褒嘉八重山島野底村上盛仁屋善行，以賜爵位。上盛為人也治家以善，交人以和。又自上屆亥年以至去年，將大米九石三斗五升分給欠貢窮民，備辦貢賦。又今年旱魃為災，粟苗枯槁。該上盛將粟種一石五斗分給欠種者，再行播種。又村民有宮城屋蒲户者，家資極貧，不能調備貢賦。該上盛憐之，移于己家，如意撫養，使其勵力農業，全辦貢賦。又村中收養牛馬之地長一百五十尋，其所圍本垣每年圯壞，不勝修葺之費。該上屋自捐家資，築石為垣，永為村落之便。由是該島在番頭目等呈請酌賜褒賞。法司奏王。賜筑登之座敷位，以表其行。

本年，褒嘉八重山島古見村赤嶺筑登之善行，以賜爵位。赤嶺為人也，克治家道，為村人之所法。又見本村冶器損破，不堪其用。給發新錢五十斤大米一石改造備用。又因海舩不多，造設三端帆舩一隻，交給于村，以便運物。又每逢凶荒之年，于欠貢賦者，給發大米共計八石七斗五升。又前年所播稻苗甚不生長。該赤嶺給發稻種一石五斗，再行播植。由是，該島在番頭目等呈請酌賜褒賞。法司奏王。賜黃冠位，以表其行。

本年，褒嘉八重山島西表村慶田城仁屋善行，以賜爵位。慶田城家有双親戚逾八旬，事之以孝，毫無怠懈。于村人交以和睦。又去年該村凶荒之時，于號飢餓者，則給大米一石五斗，于欠稻種者，則給稻種七斗五升。又先年于欠貢賦者，給以大米八石二斗五升。由是該島在番頭目等呈請酌賜褒賞。法司奏王。賜筑登之座敷位，以表其行。

本年，褒嘉八重山島大川村木原仁屋善行，以賜爵位。大川村前年稼穡不登，闔村人民日食缺乏，屢已發倉救飢，尚以不敷，殆及餓莩。木原惠給蘓鉄七百五十斤、大米三石五斗、畜豚四口救飢活命。且給發小麥大麥各一石、豆梁各五斗，使村人隨時播種。又有福仲屋味津喜者煢煢獨居，無親族之可托。該木原移之于家，加意撫養，分給家財，立户分炊。由是該在番頭目等呈請酌賜褒賞。法司奏王。賜筑登之座敷位，以表其行。

本年，褒嘉八重山島所屬與那國島登野城仁屋善行，以賜爵位。登野城為人也，治家以善，交人以和。又為島圖利，寄買參種一石五斗于本山，分給島民廣行播種。其島種參自此始焉。又於欠粟種者分給粟種一石，使之不失播種之時。又該島所有冶器経久損破，不堪其用。該登野城送給新鉄五十斤以行改造。又該島原無喪車，每逢葬人，以竹造之，甚不雅見。該登野城自損家資，設造喪車併明器給島人，從時厥後葬禮具備，燦然可見。由是，該島在番頭目等呈請酌賜褒賞。法司奏王。賜筑登之座敷位，以表其行。

本年，褒嘉八重山島黑島村味屋久西原善行，以賜爵位。味屋久西原為人篤實，任村役二十七年，每遇窮民欠貢，給發粟穀共計三石五斗。現今任世持役，未敢怠惰。又該村原無水田，專以乾田所產備辦貢賦。乃至前年冬霖雨連降，所播粟種被水濕傷，不得以不再行播種。但因粟種缺乏，不得仍旧播種。該西原給發粟種三石，使村人全得播種。由是，該島在番頭目等呈請酌賜褒賞。法司奏王。賜赤冠位，以表其行。

本年，以尚圓王所用小碟奉安內間御殿，以存舊蹟。原是以尚圓王御枕安之。上屆申年被盗窃去，無踪可尋。故以小碟一個，從權安之。[1]

本年閏六月，雩。此年五月以來旱魃為虐，雨澤不降。自閏六月二十四日至二十六日，照例禱雨。

本年八月二十七日夜，自戌初刻至戌正刻，有奇星見于西方。

本年，在首里三平等所屬各村設建學校。設建國學及三平等學校以來，各村或建學，或不建學。今已助出銅錢併隨合裒錢，設學校于各村，以興教化。

本年，限定三平等學校文筆師之任期二年交代。又使其師每朔望待各村諸生做文寫字，投來學校，分別高下，舉其茅一甲二甲奏呈朝廷，備攝政、三司官之鑒，既而候旨，轉備聖覽。又每月一次，遣御物奉行、申口屬吟味役一員，到三平等學校稽察諸生勤惰。

本年，賞鳥小堀村阿立忠·西平筑登之親雲上守信善行，以賜褒章。是年，三平等各村擇地建學。鳥小堀村亦要建學，未得宅籍。其村阿立忠外宅固屬可建學校之地，村人察之，要買以建學。該阿立忠意謂：建學施教，此村之不可無者也；況在其宅建學，豈非幸乎？遂以其宅籍獻給于村，設建學校，計其宅籍周圍六十四坪，折價七千四十貫文。又前年該村陡遭囬祿，燒失人家二十户，內十八户極其貧苦。該阿立忠每户分給銅錢各五十貫文，以恤其苦。由是總橫目官稟請酌賜褒賞。法司奏王。賜以褒章。更陳其行，通行首里三平等、唐榮、那霸、泊等處，咸使聞知。

二年丙申，賞泉崎村貝善繼·金城筑登之親雲上唯紀等忠志，陞譜代籍；賞西村知念筑登之親雲上等忠志，賜新家譜；賞泉崎村隆家業·嘉數筑登之親雲上能作等忠志，陞爵位。本國將有冊封大典，其欵待冊使之需，固屬莫大之費。奈近年以來冗費接踵，帑項極乏。至其需則難以調備。時有泉崎村貝善繼·金城筑登之親雲上唯紀、貝天福·渡嘉敷筑登之親雲上唯行、東村弘世俊·比屋定筑登之親雲上政喜、西村知念筑登之親雲上、泉崎村嘉數筑登之親雲上、久米村仲村渠筑登之親雲上母、下儀保村比嘉筑登之親雲上母等七名，將銅錢各十六萬貫文奉借于公。又有泉崎村隆家業·嘉數筑登之親雲上能作、達存孝·古堅筑登之親雲上光平、內金城村嘉數筑登之親雲上、當藏村宮城筑登之親雲上、赤田村金城筑登之親雲上、上儀保存山城筑登之親雲上、汀志良次村池原筑登之親雲上、久場川村新垣筑登之親雲上、東村當銘筑登之親雲上、宮城筑登之親雲上等十名，將銅錢各二千貫文奉借于公。又有東村當銘仁屋、仲村渠仁屋、大城仁屋等三名，將銅錢各一千貫文奉借于公，以墊國家之需。由是，賞金城、渡嘉敷、比屋定三名，各陞譜代籍；賞知念、嘉數、仲村渠母、比嘉母四名，各賜新家譜；賞嘉數、古堅、嘉數、宮城、金城、山城、池原、新垣、當銘、宮城十名，越階陞座敷位；賞當銘、仲村渠、大城三名，各擢筑登之座敷位，以表忠志。[1]

本年，[2]罷退首里各村總橫目中取，添設三平等總橫目中取，那霸、唐榮、泊等總橫目。首里三平等各村總橫目中取已行罷退，令各村頭目自行檢束。至三平等總橫目中取，每一平等暫加各二人。至於那霸、唐榮、泊等總橫目，亦每一村暫加各二人，嚴行檢束。

本年，罷退中城郡下知役。中城郡前此困疲，今已就旺，不庸再加指揮。由是中城御殿大親、總頭目等稟請朝廷，罷退下知役。

本年，褒嘉八重山島頭目石垣親雲上善行，賞賜布疋。去年八重山島稼穡不登，倉貯無幾。乃逢痳疹流行飯食，缺乏頭目。石垣分給大米十五石七斗五升，以補食用。且恐有難辦年貢及公布、公物者，親到各村，加意指揮。更給燒酒六百九十五沸，誘勵民力全辦貢賦。由是，在番報明朝廷。法司奏王。賞賜桐板濟三端，以表善行。

本年，褒嘉八重山島鳩間村盛島仁屋等善行，賞賜烟草。去年八重山島稼穡不登，倉貯甚少，窮薝小民日食缺乏。乃逢痳疹流行，極苦療治。此時在番頭目等特諭富户出財銀賑救。即有鳩間村盛島仁屋𣲖給大米八斗七斘，名藏村奴佐成底𣲖給大米二斗五升、味噌七升，以救窮民。由是，在番頭目等報明朝廷。法司奏王。賞盛島，賜國分烟草三斤；賞成底，賜國分烟草二斤，以表善行。

本年七月，雩。是年五月以來旱魃為虐，雨澤不降。照例命官，自七月二十二日至二十四日禱雨。翌年六月二十四日，照例命官還其禱雨之願。

本年十月，兼城郡兼城村水田之間有大雁一隻飛來，色似灰。土民獲之，獻于朝廷。

本年，發檄，廣栽瓜樓根。本國屢有風旱之災，世上人民日食不敷。且無隣國之交。雖逢凶歲，難施救飢之計。見瓜樓根生于山藪，有蔭之地蕃，息至易培養，不難其芋實可補食用。由是，發檄國中，廣行栽培，以備凶歲之需。

本年，罷退羽地郡下知役。羽地郡前此困疲，今已就旺，不庸再加指揮。由是兩總頭目等稟請朝廷，罷退下知役。

本年，罷慶良間島兩郡下知役。慶良間島兩郡前此困疲，今已就旺，不庸再加指揮。由是兩郡總地頭等稟請朝廷，罷退下知役。

本年，改定首里三平等總橫目任期。首里三平等總橫目原期任職二年。自今年起，期定任職一年。

本年十二月，久米島具志川郡大久保地方有鶴一隻飛來棲止，色似灰，無傷稼穡。

本年，立令首里百姓充螺赤頭職之法。螺赤頭及笙家來赤頭等職，原是令鄉下百姓充之。但近年以來諸郡漸至困疲。若仍令其充此職而戴爵者，多則百姓耕田者漸少，遂開諸郡衰微之基。由是法司奏王改法，俟交代時，令首里百姓充授其職。

三年丁酉，首里新建文廟。先王尚溫學宗孔壁，德浴湯盤。曾己諭立國學，崇聖道，又欲設建文廟。既卜地于國學左翼，繚以周垣，築以勵石，以為經營之基址。時因國政不裕，遂寬數十年，未建廟宇。今我賢王崇儒重道，特諭國相、法司曰：「朕思繼先志，建文廟，永仰尼山之儀容。卿等確議奏覆。」國相、法司以其工科、祭科之所由，出細加商議，奏曰：「請遵命建廟。」賢王大喜發諭，典作諏辰于春三月興工，乞於秋九月告成。即將至聖先師神主奉于正中，將顏子、子思、孟子神主配于左右，每年春秋上丁。賢王親詣文廟，祭以大牢。又設啓聖祠于國學彛倫堂中，奉安啓聖王叔梁公神位，配以顏氏、孔氏、孟孫氏神主，每年春秋上丁，遣官祭以小牢。戲於我王之功德，繼前裕後而聖人教化，無地不屆也。

本年，賞久米具志川郡上江洲村上村渠筑登之母樽長命，許與黃冠妻一樣稱呼，並賜物件。久米具志川郡上江洲村上村渠筑登之母樽行年九十六歲，身體康健，治家業而為女損紡調棉絲，使其織成所受貢布。由是郡中酋長等申詳，在番加具印結，稟于朝廷。法司具題。賞其罕世之壽，許與黃冠妻一樣稱呼，並賜綿子一把、木棉布二端，以示恩典。

本年，褒嘉大里郡大城村玉城筑登之等功，賜爵位。大里郡稻福村素少播種水田，發祖他村以為播種，甚不便利。大城村玉城筑登之率同村民四名，看見比良仲原山隈之際湧泉混混，其下小川原即在稻福、大城兩村百姓地畝之境，地旱土湛，可以闢田播種于此。請田地官主裁，各自捐資，以石築立十四，堤長五十四間五合、高九間一合。又自泉口堀下水道長十五間、橫五尺、高一丈。開闢水田四百六十餘坪。且小川原地畝每逢大雨，被水損壞，不勝修理之勢。今因其用石堅築，方免水災，永利于村等由，法司具題。各賜爵位，以表其功。

本年，褒嘉大里郡南風原村又吉筑登之等功，賜爵位。大里郡南風原村前面古川原小矼水力甚強，每逢大雨，被水損壞，難行修葺，不得永保。當大水時，人馬難以徃還南風原村。又吉筑登之率同村民十二人，請田地官主裁，各自力役，併補工費築石造矼，計長五間、橫二間；矼門橫二尺、高一丈二尺。且矼邊達西道路長二間、橫八尺；達東道路長十八間、橫八尺，舖以礪石，永馬徃來之便。於是法司具題。各賜爵位，以表其功。

本年，褒嘉高嶺郡屋古村上原筑登之等功，賜爵位。高嶺郡與座河所開水道遠𣲖東風平郡東風平村二里三合餘之地，甚為兩郡水田用水之便。至于近年，河源圯壞，水不順流，難加修葺，不保経久。田水用水俱苦不敷，若不堅築河源，大行修葺，勢必不得久保。兩郡吏役等要行重修，算計其費，共及銅錢四萬七千九百貫文。此時兩郡民疲財乏，更國有冊封大典，其奉納賦米及雜物甚及許多，實在難納，至其修理之需並非力之所及。去年，有高嶺郡屋古村上原筑登之，率同人民四十七名，恳請損資重修等由，兩郡吏役轉請，檢者、下知役、兩總司加具印結，稟于朝廷。隨准其自行修葺。該上原等令將其河源築修堅固，使水順行，永貽利益。于是法司具題。賜爵位，以表其功。

本年，褒嘉首里、泊、那霸、久米四村及諸郡人民，賜爵位。本國將有冊封大典，其欵待冊使之需過半不敷。發檄國中，借貸米錢。時有黃冠七名，內二名首里人，三名泊、那霸、久米村人，二名豐見城、西原兩郡人，將銅錢各二千貫文奉借于公。又勢頭座敷一名，西原郡人，將銅錢千貫文奉借于公。又黃冠四名，兼城郡人，將銅錢各千貫文奉借于公。又筑登之座敷八十二名，內十二名兼城郡人、六名與那城郡人、十五名豐見城郡人、四名具志頭郡人、三十一名小祿郡人、三名勝連郡人、十二名今歸仁郡人，將銅錢各千貫文奉借于公。又紅冠二十四名，內九名中城郡人、二名與那城郡人、一名豐見城郡人、三名具志頭郡人、二名小祿郡人、四名勝連郡人，將銅錢各千貫文奉借于公。又無冠十名，內二名勝連郡人、四名今歸仁郡人、四名羽地郡人，將銅錢各二千貫文奉借于公，以辦要用。法司具題，賞首里、泊、那霸人五名，豐見城、西原兩郡人二名，各越階陞座敷位；賞西原郡人一名，陞座敷位；賞兼城郡人四名，各陞勢頭座敷位；賞兼城郡人十一名、與那城郡人六名、豐見城郡人十五名、具志頭郡人四名、小祿郡人三十一名、勝連郡人三名、今歸仁郡人十二名，各陞黃冠位；賞中城郡人九名、與那城郡人二名、豐見城郡人一名、具志頭郡人六名、小祿郡人二名、勝連郡人四名，各陞筑登之座敷位；賞勝連郡人二名、今歸仁郡人四名、羽地郡人四名，各越階陞筑登之座敷位，以示褒典。[1]

本年六月，有𠸄咭唎國海舩二隻漂來。本月初十、十二等日，兩隻收到那霸洋面停錠。一隻人數三十一名，內有黑人二名、女二名，外有日本人七名；一隻人數一百一十名，內有黑人五名。淹留之間，據其所請，給發猪、羊、薪、水等件。于本月十三、十四等日，兩隻放洋而去。

本年，遣毛得蔚·豐見城親雲上安慎督理宮古島。宮古島從去年五月旱魃為災，諸產不登。至于六月暴風大起，損稼穡。更兼公署、公倉、土民之家織、公布房，及宅藩、樹木、杣山諸木多被吹倒，或有傷身者，或有損命者。不但此也，許多小舟被潮流蕩，不知下落。其後又復旱嵐接踵，飢饉荐臻，飢而死者不少。至于食盡牛馬亦及數百口。舉島人民極其困窮，該地方官陳具其由，報明朝廷。法司議奏：「該島如此遇災，固不得以不加意指揮。且疑待冊使之需正在赶緊調備，洵係緊要之関節。伏祈請毛得蔚·豐見城親雲上安慎，與在番相議，督理島民。」王上允焉。

本年秋，伊平屋島勢理客地方有鶴一隻飛來棲正。土民獲之，獻于朝廷。

本年，罷退今歸仁郡下知役。今歸仁郡前此困疲，今已就旺，不膺再加指揮。由是兩總地頭稟請朝廷，罷退下知役。

本年，知念郡加設檢者格一人督理島民。知念郡久高島風俗頹敗，困窮已極，不能以下知役、檢者之力精加教令。由是設立檢者格一人，任期三年，留居于島，施以指揮。

本年，在御茶屋間地栽植藥種，併設瓦屋一橺為吏役公署。御藥園土地狹小，難以廣栽藥種。今在御茶屋間地栽植藥種，併設瓦屋一橺為吏役公署。今花奉行兼管職，期五年。至其功勞，準照俸役以賜舉庸。

本年，添設假山奉行一人。

四年戊戌，主上特降諭旨，褒嘉國中歲登八旬以上者，各賜物件。上曰：「歲八旬以上者，殊為罕世之壽。特令國中、外島記名轉奏。」遵即備造名冊，以備上覽。王上大喜老人之多，各賜物件，以示盛典。

本年，褒嘉宮古島佐和田村志良屋、佐和田母志良屋長命，許與黃冠妻一樣稱呼，並賜物件。宮古島佐和田村志良屋、佐和田母志良屋行年百歲，身體康健。該島在番頭目等見之為瑞，稟報朝廷。法司即具題。賞其罕世之壽，許與黃冠妻一樣稱呼，並賜綿子一把、木棉布二端，以示盛典。

本年，修理赤田寒水川。赤田寒水川因村人得掬水便，深掘泥水，存其掬水之處，館以礪石，而在其前建以石垣，併築石垣，防東北松山流下泥水。

本年，崇元寺西方隙地開店一橺。崇元寺西原有隙地，有泊村人呈請開店于其地，發賣茶湯、菓子。朝廷以其有益于徃來之人，允准所請，開設茶店一橺。

本年，褒嘉八重山島于立村西表仁也等善行，各賜爵位。八重山島于立村西表仁也、鳩間村盛島仁也、竹富村新里仁也、真榮里村加武多新里等四名，為人明幹，盡力農業，不缺貢賦，與村人交以和睦，每逢凶年，寨村人拖欠貢賦者，或給米粟，或與物件。而又為村料理，永貽利益。該島在番頭目等報明朝廷。法司即具題。賞其三人，陞筑登之座敷位，賞其一人賜赤八卷位，以表善行。

本年，褒嘉首里那霸兩府、泊村士民及兼城、具志頭、本部三郡人民，或陞譜代籍，或賜新家譜，或賜爵位。本國將有冊封大典，所有自中山坊至新矼一帶條路併久場川條路、首里各處所通條路，必須概行修疏。又那霸港及唐船塘，上屆戊辰冊封之時，命官浚之。其後泥塞水淺，大船難通。固當決汜深水。又當冊封之時，所有仕上世貢米例應運到牧港投納。近年以來，津口漸淺，諸船難通，亦不可以不浚之。又那霸府各條路亦必可行修葺。總筭其費，甚及許多，不能以公項全備。正在計窮時，有西村霍氏長子嘉數筑登之親雲上詠睦，與那霸堂村玉城筑登之親雲上、崎山村照屋筑登之祖母三名，各發銅錢，奉借于公。又帑項虧匱，難辦冊封之需，發檄國中，借貸米錢。時有黃冠六名，內二名首里士家，一名泊士家，一名那霸士家，二名無系，各將銅錢二千貫文奉借于公。又首里人黃冠二名，各將銅錢千貫文奉借于公。又筑登之座敷十五名，內一名兼城郡人、四名具志頭郡人、十名本部郡人，各將銅錢千貫文奉借于公。又首里無冠一名，將銅錢二千貫文奉借于公，以辦要用。法司具題，賞嘉數、玉城、照屋祖母三名，或陞譜代籍，或賜新家譜；賞首里、泊、那霸人六名，各越階陞座敷位；賞首里人二名，各陞當座敷位；賞兼城郡、具志頭郡、本部郡人十五名，各陞黃冠位；賞首里人一名，越階陞筑登之座敷位，以示褒典。[1]

本年五月，冊封欽命正副使按臨本國。冊封欽命正使翰林院修撰林鴻年、副使翰林院編修高人鑑、護封忝將陳顯生坐駕頭号寶舩，護封參將周廷祥、彈壓官蔣呂棠坐駕二號寶舩，五月初四日在五虎門一齊開船。初九日，頭二兩號寶船収到那霸港。六月二十四日，諭祭故王尚灝。八月初三日，宣讀詔勅，封王世子尚育為中山王。又頒賜御書匾額「弼服海隅」四字。典禮全竣，十月十二日，頭二兩號寶舩在那霸港一齊放洋。二號寶舩駛到大嶺外洋，衝礁壞楫，歸來那霸港，即行修整。十四日，再放洋。十九、二十二等日，頭二兩号寶舩前後囬閩。〈參將周廷祥在國病故。副使分駕二號寶船歸朝〉

本年，冊封正使林鴻年、副使高人鑑題于瑞泉，書「源遠流長」四字、「飛泉漱玉」四字獻王。隨鐫碑建焉。

本年八月二十八日，主上因蒙襲封王爵，拜謁崇元寺。

本年十月初三日，主上因蒙襲封王爵，拜謁三個寺。

本年十一月十五日，主上因蒙襲封王爵，拜謁首里、久米兩府聖廟。

本年，創建焚字爐。冊封正使林鴻年臨國之後，欲使國人設焚字爐，敬惜字紙。特賜「勸惜字紙」文，即令國中察場，設焚字爐，以敬字紙。

本年，動發冊封所餘銅錢，酌恤各郡。諸郡現在苦疲，將冊封所餘銅錢二百四十萬貫文，酌察各郡強弱，以示賑恤。[1]

本年十二月初六日，久高島加葉江良嶽有神顯現。是日午刻，久高島神婆七名出于家庭，入公方嶽。至酉刻，尸女二名、神婆二十名亦入諸嶽，終夜於食神遊。至翌七日黎明，闔島老幼男女相聚，有冠位者，各整衣冠，俱在該嶽前一齊行四拜禮。此時神婆出嶽。忽聞嶽中有打金聲。神婆傳神諭曰：「靈神將顯，爾等均到加葉江良嶽瞻仰神顏。」遵到該嶽前隅離百八十步，計伺候神顯。至午刻，該嶽門口隔遠二十步許，有神一位，持杖顯現。看其容貌，有高六七尺許、戴黃金冠、穿黃絲衣、束赤帶子、穿青馬褲等模樣。又有神一位，穿青衣裳、持大紅涼傘、從出身體高一丈許，涼傘長二丈許。尸女、神婆即向神顏行四拜禮訖，神入嶽中不見。舉島人民僉卜，云：「此則日後豐歲之兆也。」歡喜無極。該島檢者即備其由，稟明朝廷。

本年，八重山有異國舩一隻飄來。是年六月，於離黑島村半里許之洋面，有異國舩一隻，無有桅蓬，任風飄流，衝樵壞底。隨即查看。舩身長八丈、濶二丈、深五尺七寸五分，內有裝儎箱櫃等類。又於官藏床下有一人屍體，收入桶裡。乃埋葬濱邊，立石標記。至其箱櫃及舩板等件，依法燒化。

五年己亥，褒嘉金城、崎山、汀志良次、西、若狹町等五村人民，或陞譜代籍，或賜新家譜。本國近年遣使接踵，給地倉所貯旅資已致欠乏。且去年遣使華、倭，其所備旅資甚及許多。又至今夏，有遣王子薩州，其應備旅資愈有不敷。合筭定規，應用旅資有欠銅錢六十三萬千貫餘文。正在計窮時，有金城村熙氏金城筑登之親雲上宏昌、崎山村佐氏照屋筑登之孚惠祖母、汀志良次村池原筑登之親雲上、西村永田筑登之親雲上、若狹町村伊差川筑登之親雲上、宮平筑登之親雲上等六名，各將銅錢奉借于公，以辦要用。法司具題，或陞譜代籍，或賜新家譜，以示褒典。[1]

本年，[3]褒嘉八重山小濱村大嵩仁也善行，賞賜爵位。大嵩為人明幹，充任村筑役，常與村人確加商議。每年納清諸凢貢賦。又有家貧無告、不能納貢者二名。該大嵩意隱養育，使其勵業辦貢。又當痳疹流行之時，視察全家維艱不能納貢者，給發米穀外，多施恩惠，以為一村之益。由是，在番頭目等報明朝廷。法司具題。賞擢筑登之座敷位，以表善行。

本年正月，有菩薩一位，流來讀谷山那渡具知港。即援奉安上天后宮。

本年四月，雷震西原郡內間村比宇渡武原，擊死寄寓其村長子崎原。

本年九、十兩月，雩。是年八月以來旱魃為虐，雨澤不降。照例命官，自九月十八日至二十日禱雨。然尚未雨，亦照例，起自十月十八日至二十日再雩。

本年，崇元寺西方隙地開設風水黨公署一橺。

本年，罷退具志頭郡下知役。具志頭郡前此困疲，今已就旺，不庸再加指揮。由是，兩惣地頭稟請朝廷，罷退下知役。

本年，改定諸郡下知役任期。諸郡所設下知役，原期任職五年。自本年起改定任期三年。

六年庚子正月，雩。前此雖經下雨，尚無潤田之水。自正月初九日至十一日，照例禱雨。

本年，拾集散骨，合埋賜祭。客歲九月以來三次禱雨，雨猶未優。由是發檄，拾集散骨，各順其便，擇地合埋，賜祭安魂。

本年二月，雩。是年旱魃為災，雨澤不降。自二月十五日至十七日，於辦嶽、雩嶽遣官代禱。又於園比屋武嶽，令其祝女朝夕念咒。更遣親方率同官僚共一七人，合情拜謁。訖，到龍潭，坐駕龍舟，爬攏禱雨。其餘各嶽照例禱告。

本年三月十四日，王城有涼傘之象。是日酉刻，於高阿佐那西方有金黃色涼傘之模樣，高揚于其旗，逐漸降下。殆及旗竿半際，變為月色，如此五見。

本年五月，始准在寶口建屋，為製紙之屋。此年，始在寶口租借宅地，造作茅屋，以為製百田紙之區。至道光二十三年癸卯七月，改造瓦家，長五間、橫三間；而附廂一所，長三間、橫三尺。隨設胥役，入直掌製紙之事。

本年，准恩納郡建下知役。恩納郡近年困疲，惣地頭稟請建下知役。隨即允焉。

本年，褒嘉楊氏真榮城筑登之嘉律，賞賜中布。去冬因有疱瘡流行，凢有家資者，宜當視察貧家，不論親戚緣婭，雖為他人，或給米錢，或與物件，或行發借，使染痘者全得無恙等因，業經行檄國中，曉諭其意。時有泊村楊氏真榮城筑登之嘉律凜遵其令，發出所貯大米六包分給親戚緣婭暨村中困窮者，備其療用。由是，賞賜中布，以示褒典。

本年，遣武氏缽嶺親雲上喜央指揮姑米島。姑米島仲里、具志川兩郡俱及困疲，拖欠貢賦。兼有土俗不美。由是特遣武氏缽嶺親雲上喜央，協同在番，以行指揮。該嶺就島以來，凢事細議在番指揮。百姓伹該兩郡居民素少，且畜耕牛、備農器者亦不多矣。農民每向畜備之家窺農事之隙，借來耕種，聊以辦用。以故農桑諸務屢失時節，每年所栽稼穡強半不登，煢煢小民共坐困窮。上屆丑年，朝廷發動銅錢八萬貫文，借給百姓。且該嶺亦自發出銅錢二萬貫文，惠給百姓。于是將該兩項銅錢購備耕牛併鉄鍬、鉄鐮、鉄鍬鑿等器，察乏其用者，以行分授，以得耕耘。由是百姓人等欣欣然，爭先恐後盡力南畝，無少怠惰。又該兩郡從前土地荒蕪，多置無用。百姓人等飲食難續，屢蒙賜借倉米，聊備日食，總計其數共及五百七拾餘石。不但此也，兩郡織婦無備織公布之器。上自公布，下至官布，皆無力織作，不能全辦。該嶺到島之後，善教兩郡百姓，廣闢地畝，栽植蕃薯。從時厥後，兩郡百姓日食足饒。且該嶺買備織布器具分給織婦。其後所辦公布、官布，每年照額納清。又該嶺觀察兩郡地勢，着令百姓於海濱山藪及隙地栽植蘇鉄，且播其種以備凶年之需。又令植桑苗及藺棕梠等物，以備島用。又兩郡從前栽植棉花、烟草等物不多，百姓人等時常買來他島，以備日用，甚不便利。該嶺着令百姓廣栽植之，以裕其用。又具志川郡素有大原，量其周圍幾及二里餘，地性又善，而因無水汲用，百姓都厭來耕。該嶺即着新掘泉井，以得汲用。百姓皆欣然爭來，以為耕種。又山藏山川地有兩堤井，其泉漏他，不敷汲用。附近諸村甚苦乏用。該嶺着百姓修葺兩井，再得前泉，以裕汲用。又仲里郡有山城井、島尻井，共致大破，泉水至小。其附近四村所有水田多乾涸，致妨耕耘。該嶺着加修葺，仍得前泉，而水田亦有便耕耘。又上屆卯年暴風吹起，所栽蕃薯悉致吹損，日食所續料在難續。該嶺見其景況，即買麦種，分與百姓播之種之，以續日食。于是，該兩郡吏役百姓等有該嶺為島貽益。不但如前項也，其外儘行照料，貽益島中，不可勝數。至于風俗亦就善美。但諸凢貢賦今仍不能納清者，蓋由居民素少受地超分，兼有公布、官布、公役等事而不暇耕稼也。然今論該嶺治島之事，將見諸凢事務全遂其謀。兩郡起色，而日後變疲就興矣。乞察該嶺有為島貽益之功，更憐其吃日久離親之苦，准俾其解任歸鄉。因將指揮之事轉授在番代辦，呈稱在番及筆者，兩郡惣地頭加具印結，稟明朝廷。法司奏王，允焉。於丙午年，使該嶺得歸故鄉。至其報功之典，亦准比同王子使者暨按司使者、與力之功，一律舉庸。

本年七、八兩月，有𠸄咭唎國海舩三隻漂來。是年七月十七日，有其舩一隻，人數六十七名，內五十五名墨人、二名廣東省人，漂來北谷郡洋面，衝礁損傷。即請修葺。原舩正在修理之際，於八月初四日，該難人等口稱「本國船隻現有収致廣東省，必要撥舩上人等一十一名坐駕杉板前赴該省，轉寄其信于本國」等語。乃告曉云：「汝等原舩修葺將成，勿庸遣發杉板。」即云：「其音信不可不早報。」遂於是日開駕。又八月二十一日，有該國海船兩隻収到那霸外洋拋碇。一隻人數一百五十人，一隻一百十五人。即訪漂來情狀。該難人等以手比勢曰「曾有本國人一十一名駕坐杉板前到廣東，説原船漂到琉球國北谷郡洋面衝礁損傷。現今該國起工修葺，為此特來報信。但恐在于他國，全難修整，故分駕兩隻，前來迎接」等緣由。該難人等淹畱之間，據其所請，酌賜與牛、豚、羊及各色物件。一隻是悅二十三日起碇開駕。一隻待該破舩修理完竣，至九月初四日一齊放洋而去。

本年七、八兩月，雷震宮古島下里、前里、西里等三村。是年七月初五日，雷震雷震宮古島下里村新里仁也屬下男丁屋未廬舍，擊死渡名喜仁也屬下男丁、未津本村仁也屬下男丁、茂佐下地仁也屬下男丁、如女伊新里仁也屬下男丁屋未等四名。又八月二十九日，前里村下地仁也蓋起房屋之時，雷震其處，所擊死男丁加禰弟加未户、男丁奴知手等二名。又是日雷震西里村勝連仁也宅內，燒化其屋二橺。

本年十二月，有異國舩一隻流來。其舩流來八重山島屬內多良間島洋面衝礁。船長六丈九尺、濶一丈四尺、深五尺三寸許，並無人貨，恍似中華船隻。該地方依遵國法，盡行燒化。

七年辛丑，褒嘉八重山島竹富村與那國仁也善行，賞賜爵位。八重山島竹富村與那國仁也為人也生質篤實，常與村人交以和睦。上屆戌年綠豆欠乏，舉村人民致妨播種。該與那國將綠豆五斗分給村民，以令播種。又去年旱魃為災，諸凢東作多就枯損，所有年貢、雜費、貯米等項共致不敷。至于本年貢賦亦有不足。該與那國為之料理，將小米、小麥一十四石助給村民，為村利益。由是在番頭目等稟明朝廷。法司奏王。賞賜筑登之坐敷位，以表其行。

本年三月初一日，准以知行、夫役暫行减少。給地所支知行夫役只緣所賜之人逐年加多，其所餘者現今屬僅少，嗣後更有新賜、加賜者，恐有不敷。起自今年，暫准將聞得大君御殿、佐敷御殿暨諸士知行每一石减省八升，至夫役亦各照其扣法以行减少。但大美御殿、中城御殿、野嵩御殿知行非給地所支，故不行减省。

本年，褒嘉八重山島平久保村前盛仁也功勞，賞賜爵位。八重山島平久保村前盛仁也為人也生質篤實，常盡力指揮村民。上屆辰巳午三年，有貧苦小民連欠貢賦者，該前盛惠給大米、小米三石五斗，完納欠賦。又上屆未年逢癘疫痳疹流行，既失性命者多矣。現在保性命者亦身體疲倦，不能胼胝農業。該前盛送給大米一石、燒酒十沸、飼豚一口，以示鼓舞。因此百姓人等得盡力于農業。又上屆申酉戌三年，世運不雅，小民人等致離散者不為不多。該前盛為之照料，招養己家之外，於他所致撫育。且分與田畝，備辦諸凢貢賦。不但此也，為蒔種子，助給稻一石、小米二斗五升、麥一石、粱一斗。更發借耕牛二口，並造給附牛農器，令得播之便。由是，在番頭目等稟明朝廷。法司奏王。賞賜筑登之坐敷位，以表其功。

本年，褒嘉久米村密世淐·志良堂筑登之親雲上清昌厚志，賞賜譜代籍。泊港近年以來淤泥壅塞，漸漸就淺，致妨於船楫徃還。朝廷飭示在港南方築立石堤，而行濬浚。時有久米村密世淐·志良堂筑登之親雲上清昌，將其費用銅錢十萬貫文奉借公家等情，呈請朝廷。隨允所請。因此法司奏王，賞陞譜代籍，以表其志。[1]

本年，褒嘉久米仲里郡地頭代宇江城親雲上等功勞，賜各爵位。久米仲里郡有本草山、大平良山，其兩山之下素有堤井。其為水也，注入真謝、宇根、比嘉、謝名四村田間。雖經逢旱魃為虐，渾無涸裂之憂。至于近年，其井大破，水致逆流，不入田間。地頭代宇江城親雲上、前地頭代宇江城親雲上等十一名為之主管，確行修理。仍使水致順流，永為該四村利益。由是在番稟明朝廷。法司奏王。賞賜各爵位，以表其功。

本年，遣孟氏石原親雲上宗隆指揮八重山島。八重山島曾遣檢使以正風俗，經年久遠，風俗頹敗。由是遣孟氏石原親雲上宗隆以行指揮。十年甲辰，該原事務全竣，即應回國。但太平山島亦因不遣使督理，已及久遠，民俗就悪，農業不勤，以苦窮乏。朝廷聞焉，牌仰該原直赴大平山島，依照八重山島志例，查核旧章，以行指揮。八月初六日回籍。

八年壬寅，三月，宮古島地震。此年，宮古島起自三月五日以至十四日，數十次地震。〈五日一次，六日一次，七日晝三次、夜二次，八日晝四次、夜三次，九日晝五次、夜四次，十日晝九次、夜六次，十一日晝二次、夜三次，十二日晝六次、夜七次，十三日晝四次、夜二次，十四日一夜。〉又多良間島起自同月七日以至十三日，每日雨、三次地震等由，該島駐劄吏役具文報來。但今兩島並無異常等由，在番具文報來。

本年三月七日，雷震宮古島伊良部、佐和田等兩村。此日雷震伊良部村耕作筆者狩俁筑登之糞坑并佐和田村東新里仁屋外宅等，所燒斃狩俁畜豚兩口，又少傷損新里外宅所栽蕃薯等由，在番具文前來。

本年，准渡名喜島再建下知役。渡名喜島徃年憔悴，建下知役，勵精加教，轉疲就興，已為罷退，只令在番帶職兼理諸務。乃至近年仍就凋殘，多滯年貢諸賦，風俗漸頹。地頭、取納奉行、田地奉行等詳請仍准一次，建下知役。隨即允焉，令該在番專理異國事務。

本年，准慶良間坐間味郡再建下知役。慶良間兩郡向年百姓困疲，建下知役嚴加教示，因其興旺，已為罷退，只令在番帶職兼理諸務。奈坐間味郡近來仍就苦疲，年貢賦稅多致逋滯，風俗不美。惣地頭、取納奉行、田地奉行等具請，仍准建下知役。隨即准焉。既而着令在番於坐間味郡專辦本務，於渡嘉敷郡照旧兼理諸務。

本年四月朔日申刻，有阿蘭陀船一隻駛過。其船知念郡三里許洋面向卯辰之方駛徃之時，人數二十名坐駕杉板三隻，搖來久高島，有求鷄之模樣。隨給鷄一隻。即駕回本船。至酉未刻，駛過己午之方。[1]

本年四月三日午刻，久米仲里郡有異國船一隻飄來。其船駛來島尻大口二里許洋面灣泊，人數十五名，坐駕杉板二隻，撑來島尻濱，走入村內，有求牛、羊、鷄之模樣。隨給鷄一隻，不肯収領。走到田野，劫奪野飼牛一口、羊二口，自島尻村撑赴伊保濱。其土民用手示早回，隨即駛回本船，終夜灣泊。翌朝，向進南方。至於天暮，向戌亥方駛去。其船形人相比看繪圖，恰似阿蘭陀。[1]

本年四月十四日酉未刻，有阿蘭陀船一隻飄來。其船泊錠讀谷山郡宇座村洋面，有人數十名坐駕杉板一隻，撑到該濱。未幾，駕回本船，向亥子方駛去。[1]

本年四月十七日未刻，久米仲里郡有大船二隻漂來。其大船二隻駛到波手口二里許洋面，人數十三名坐駕杉板二隻撑來伊保濱，有求牛羊之模樣。隨給牛一口、羊一口。即撑回本船。大船一隻，次日辰刻向酉戌方駛去；一隻本日巳刻駕到儀間大口三里許洋面，人數二十二名坐駕杉板三隻撑來兼城濱，又有求牛羊并蕃薯、菜蔬等件之模樣。隨給牛一口、蕃薯、菜蔬等項。其二隻即向去本船，其一隻轉駛具志川郡兼城濱。該郡亦給牛一口、羊一口、蕃薯、菜蔬等項，隨即歸本船。本日申刻，駛去午方。兩隻船形人相，對看繪圖，恰似阿蘭陀。[1]

本年五月二十日未刻，渡名喜島有阿蘭陀船一隻飄來。其船駛到于瀨原一里許洋面，人數二十七名坐駕杉板四隻撑來西濱，有求牛羊、蕃薯之模樣。隨給牛一口、羊三口、蕃薯五十斤。即回本船。至於黃昏，向戌方去。[1]

本年，褒嘉赤田村宮城筑登之母厚志，賜新家譜。下儀保村所有寶樋井、并寶口之通路已就圯壞，不惟常妨汲水，更碍行路徃還，不得不加修葺。因估計其費用，已及銅錢十萬貫餘文。村中暨三平等人氏不能力之調辦，至於公家亦在窮乏，暫難行修葺。幸有赤田村宮城筑登之母為之發慮，自備其需，堅致修理，永貽利益。由此賜新家譜，以嘉其志。[1]

本年，褒嘉大里郡及首里百姓等厚志，賜各爵位。大里郡與那原村御殿山涯以至大見武村前南風原經界所有條路，原無舖石。每逢雨降，致妨于人馬徃來，竟自旱田、山野以致徃還，蹈壞稼穡，其附近各村已有失所。幸有大里郡百姓等，率同首里百姓三十五名，恳請自損資斧，以石鋪整等由，該郡吏役轉請，檢者、下知役、兩總司、田地奉行加具印結，稟于朝廷。隨准其請。該百姓等令將其道舖石為礪石，永為郡人及諸人徃來之便。于是法司題賜各爵位，以表其志。[1]

本年九月朔日，久米島有異國船一隻飄來。其船灣泊儀間大口之外二里許洋面，人數二十八名坐駕杉板四隻，帶來布疋，用手示換牛之意。即給牛三口，不領布疋。但見其勢甚為少些，直侵入村內，廵行人家。於是給大小豚六口、羊一口、蕃薯、菜蔬、席子等件。尚以不安。更侵入王城之比屋家，開櫃拿出神讓紗綾衣裳一領，以求發給。乃不得已，以為送給。仍又有不足之慮，隨加給牛一口。即回本船，向南方去。未幾，日落天昏，不知去向。而至次日，帆影無見。其船形人相，對看繪圖，恰似阿蘭陀。[1]

九年癸卯，正月二十五日，八重山黑島村仲本在洋覆舩，偶扶一木，飄到海嶼無人之處。全賴神庇，乘鯖歸來。此日，仲本獨駕小舩，要赴古見村。陡逢風波之猛，所坐小舟被浪覆沒。隨即抱着衣箱南方流去。其夜戌刻，偶見大木流近身邊，其木約有寬四尺許、長十餘二三尋許。即駕其木，任波飄流。至于二十七日巳刻，初見小嶼。比及未刻，飄到其嶼北方，上岸活命。乃伐小木、茅草等類，權造窩舖，以為棲居。但見其地長六合、寬五合許，既無人家，復無五穀。其所生者，多有山藥。由是每日捕來海魚，掘取山藥，聊供日食，送過光陰。六月初旬之間，夢有容貌異常之人，告云：「要送汝歸故土，毫勿驚怪。」至于二十六夜，再夢有人告云：「今要送汝歸島，宜早起程。」意謂此兩次奇夢，出于望外，定係神靈所示。即點火把，到于海濱，侵入潮水深處，捕魚等候，果有長一丈餘之鯖洋洋浮來，入頭于其兩股間。即謂神靈之助，手持其鬣，脚跨其背。彼鯖走去如飛。二十七日午刻送到黑島村阿佐那濱，彼鯖悠悠向東而去。即拜謝扶救送回之恩，上岸歸來等由，仲本具由稟明，在番頭目轉報朝廷。

本年二三雨月，天有光。此年自二月初五日以至三月初二日，定更之時，未申之方有光等由，御番頭遞下庫理當轉奏。

本年二三四五等月，有大星。此年自二月三十日以至五月三十日，昧𡚅時刻，辰方有異常大星等由，御番頭遞下庫理當轉奏。

本年二月，雪降大里、南風原、東風平、佐敷、真和志、小祿、兼城、高嶺、玉城、摩文仁、豐見城、真壁等郡。此月雪降十二郡。其大或似唐豆，或似白豆，或似手小指，大小不齊等由，各郡吏役等稟明朝廷。

本年三月二十八日，雷震佐敷郡。此日佐敷郡新里村嶺井男子龜，在大為原苅草之時，與雷相離三四間許，遇着其煙身故。

本年四月，暈。此日日暈，其色似虹等由，下庫理當奏聞。

本年，賞內金城毛氏新垣盛應母長命，以賜爵位，併賜品物。盛應母行年百歲，身體康健，動止猶壯等由，該子孫親族等稟明朝廷。法司奏王。賞罕世壽，許與申口銜妻一同稱呼，併賞賜島紬二端、綿子二把、木棉二端，以示恩典。

本年，賞宮古島佐和田村佐和田母長命，以賜切米。佐和田母行年百五歲，身體康健，動止猶壯等由，來朝頭目稟明朝廷。法司奏王。賀罕世長命，國家人瑞。在世之間，月賜切米一斗二升，以為養生之資。

本年，褒嘉豐見城郡高安村外間等功勞，以賜爵位。南風原郡大名原所有一帶道路，原係驛遞大路，平日不勝人馬徃還。且聞得大君駕幸知念、玉城，必由此路。但其路長五十四間許，高下不齊。兼又左右田畝，故每逢雨降時淤泥積疊，難以人馬徃還。且每逢重修王城自與那原津，挽運材木之時，該郡百姓人等以土包築廣其道，不勝勞苦之煩。本應舖石築修，但以困窮，百姓人等力寔不能修築。幸有豐見城郡高安村外間，率同人民三十三人，恳乞各捐家資，築修其路等由，該郡吏役人等轉請，田地奉行、大美御殿大親、惣地頭、檢者等加具印結，稟于朝廷。隨允所請。茲因告成，法司奏王。褒嘉舖石成路、貽于郡中利益、便于諸人徃來之功勞，賜各爵位，以示恩典。[1]

本年，褒嘉豐見城郡高安村上原等功勞，以賜爵位。南風原郡與那霸村後所有一帶道路，原係驛遞大路，平日不勝人馬徃還。且此路也，聞得大君駕幸知念、玉城，必所經過。又當重修王城之時，自與那原津挽運材木，亦取此路，以為徃還。誠係緊要道路，素無舖石築修。每逢雨降時，人馬徃還，實有所妨。是以經過其路者，或行左右地畝，或步左右山野，蹈損東作，其主人等甚致失所。幸有豐見城郡高安村上原，率同人民六十三人，恳乞各捐家資，鋪石築修其路等由，該郡吏役人等轉請，田地奉行、大美御殿大親、惣地頭、檢者等加具印結，稟于朝廷。法司奏王。褒嘉舖石成路、便利于郡中及諸人徃來之功，賜各爵位，以示恩典。[1]

本年八月十三日，世子尚濬移徙東宮。[1]

本年十月十日，八重山有阿蘭陀船一隻漂來。此日，有有阿蘭陀船一隻漂來八重山。十一日，其國人氏九名、華人一名，共計十名，駕來杉板上岸。隨著將其國并漂來情由，傳詢華人。據稱「係大英國船隻，通船人數共計二百六十人，奉承我國國王命，巡查諸國諸島」等語。又問是為何乎？據稱「我國因航諸國諸島，必應較量其大小，且托試海洋深淺，諳熟礁石有無。查先年大𠸄國船隻漂來太平山衝礁損壞。夫既如此，若不托試諸國海洋，諳熟礁石有無，則不便跋涉萬方海路。是以特到此國」等語。隨曰：「敝島逢有他國船隻來到，確禁其人員上岸徘徊，實係國法。」再三垦請依循國法，回去原船，毫不從依。隨要在其濱設造布屋。隨即再三固辭，然不聽從。勒設造長九尺、寬六尺許布屋，以為居住。至十二日，其頭目一名、華人一名、其餘八名，共計十名來到布屋，請廵查山林地方。隨將入境廵查原係國法森嚴之處，固行辭却。據稱「奉承皇帝之命，一概周流諸國，勢必不可以不廵查」等語。隨又行固辭，乃不聽從，怒色顯面。隨相議曰：「此事俄難決定，轉詳縣官，而後可以囬語。」暫隨所言，歸去原船。至十四日，請求耕牛、蔬菜等件。隨給小牛一疋、蔬菜五十觔。因此送來廣幅木棉花布一疋，以為謝禮。已而屢雖催廵查，而設事故以遲延。該人員等毫無曉告，肆廵行各處。由是人民多集，雖遮其行，然不能遮止。萬不得已，自在番筆者以至吏役人等為之守護，自宮良大濱以至大地及離村、郊原、山野、海邊，概行廵查。而該異國人等在于各處，建立白旗，以千里鏡遠致察看，恍如量地高圍。至黃昏時，不論何處，設造布屋，以致寤宿。雖然不侵入村中，守禮經過，無致妨礙。二十六日歸去原船。該阿蘭陀泊船處所，因其危而不穩，乃於十一月初二日開船而去。翌日駛到崎枝洋面泊椗。即有該人一十五名上岸，在于其濱，設造布屋二座，置遠見鏡。從時厥後，每日有一兩人輪流看守。隨令胥役打窩舖於濱邊，遣發班人晝夜把守。至初七日，該人等二十八名，坐駕杉板二隻，到小濱村，如曾廵察大地，於村外地及海邊、山野各處建立白旗，以千里鏡遍行察看。復到離村如此查看。至二十五日上船而去。但于離島之內竹富、新城、鳩間、黑島、波照間、與那國六島，並無走到察看。又該阿蘭陀人淹畱之時，據有所請與牛一疋、豚四疋之外，各色物件酌斟多寡送給。因此相共歡喜，以致謝禮。至二十九日，向亥子方駛去等由，該島在番稟明朝廷。[1]

本年，褒嘉東風平郡友寄村金城孝行，以賜爵位。金城之為人也，厚致孝行，常使雙親安心。故父登九十五歲，母登七十九歲，共得長壽，保終天年。至辭世後，猶如事生，舉行祭祀，以盡追遠之誠。又有叔母在焉，因係寡婦，移遷自家，如事父母，厚致保養，使得古來稀壽。至其棄世之時，自捐家資，築造墓墳，厚為埋葬，以安幽魂。至其舉行祭奠，亦盡如在之誠。不但此也，內自親族緣婭，外至舉村人民，交以和睦。又視察困窮者，或給米錢，或行借貸，不加利息。又村人或遇回祿之災，或當痳疹痘瘡之時，該金城惠給物件，以救急難。除此之外，諸凢事務為村出謀發慮，能為料理。闔村人民無不感心。由是該村百姓、頭目等具文，恳乞酌賜褒賞。田地奉行、兩惣地頭、下知役、檢者、酋長等加具印結，稟明朝廷。法司奏王。賞賜勢頭座敷位，以示恩典。[1]

本年，八重山有阿蘭陀船漂來。此年，遣伊氏嘉陽正元，會同在番，辦理諸凢事務。時因阿蘭陀人上岸，已行廵查，赴到太平山島。該陽十二月二十六日轉到太平山島，果有該阿蘭陀人到大平山，自大地至離村遍行廵察。至于十六日開船回去。該陽即應回國。但聞阿蘭陀船再來，遂畱在該島。至翌年六月二十五日回國。[1]

本年，准具志川郡建下知役。具志川郡積年困疲，百姓勞苦。朝廷自前至今雖設建下知役使行指揮，而未見其効，逐年增疲，土俗亦悪。當此之時若不另設善策嚴行指揮，則難挽疲就盛。今一次罷退檢者，加建下知役一人，將全郡各村分為兩屬。至酋長等各相分頭，勵盡精力指揮所管各村。至田地奉、兩惣地頭亦振勵精力，嚴加指揮。則庶乎諸凢檢束，自有所歸，全郡就興。又至所加下知役俸祿，依照前賜檢者之例，使該郡承辦等由，度支官、申口稟明朝廷。隨即允焉。

本年，褒嘉八重山島古見村新里功勞，以賜爵位。新里之為人也資質厚實，而與村人交以和睦。又古見村原來居民甚多，已在安良原設立猪垣，以為稼穡。舉村人民家資富饒。但先年連逢疫癘饑饉之災，人民减少，所有猪垣不能守護，竟就損壞。因此舉村人民逐年增疲。該新里出謀發慮，與村民商議，起自上屆酉年以至戌年，視察民間農隙，不論男女不問老少一概飭令修葺其垣。此時，該新里給與燒酒五十沸、猪三疋、醬油七沸、麦一石七斗五斘、神酒中壺五十個、大米二石七斗五升，以示鼓舞。是以修葺告成。今茲計其長，實屬二千四十四尋。且拋荒地畝，如其所計。全為墾耕，永貽利益。由是該村噯役人、百姓等具呈，恳乞酌賜褒賞。在番頭目加具印結，稟明朝廷。法司奏王。褒嘉其功，頒賜爵位，以示恩典。

本年十二月朔日，太平山島有阿蘭陀船一隻漂來。此日，有阿蘭陀船一隻漂來大平山島。該阿蘭陀人五名、華人一名上岸而來。遂在濱邊設造布屋，搬來如鏡之器，排置其內。隨著將其國并漂來情由傳詢華人。據稱「係大英國船隻，奉番皇之命廵察諸國。通船人數共一百八十一名，於九月初七日在香港開船，來到中國。於十一月在中國放洋，到呂宋國。於十月初五日在呂宋國開船，於初九日到八重山島量島長橫，試水深淺，看山高下。今到此嶋，亦要如此。請許廵查山林地方」等語。隨行固辭，並無聽從。遂有頭目一名、官員二十二三名上岸。自十月十三日以至十五日，每日分頭廵行島中，在于各處建立白旗，以千里鏡及其器具察看四方。隨看隨寫，恰似量地畫圖。至黃昏時，不論何處，設造布屋，以致寤宿。凢於所經過之處如此舉行，不敢致妨于人家。且該人問曰：「歴四十七年於茲，已年有本國船隻漂來貴島，何以致損壞乎？」對云：「傳聞先年有異國船二隻漂來，其一隻衝礁損壞，其人數附搭一隻回國等緣由。但歴年久遠，不知其詳矣。」又該人在島之時，屢有請求豚、羊、活鷄、鷄蛋、蕃薯、蔬菜等件。因其無言可辭，依照章程，以為給與。因此送來漳絨一切、藍色綸子一切、茶色縀子一切、赤島蕉布十五切。隨行固辭，不肯収領。乃言云：「此係謝禮，另無他意，必須收領矣。」乃不得已，接収存貯。至十六日，向未申方駛去等由，該島在番稟明朝廷。[1]

本年，改造柔遠驛把門官公署，並新設建土通事公館。此年在閩員役稟請布司，興工改造柔遠驛把門官公署，併於其右邊新造土通事公館一橺。其長五間、廣二間。時蒙布政司發賜該兩所工項銀兩。

目錄
尚育王
十年甲辰二月十一日，雷震具志川郡。此日廬居具志川郡上江洲村坐喜味筑登之妻行塩屋原掘取薯蕃之時，雷震其原，與雷相離約有二十間許之遠遇着其烟身故。

本年二月二十二日，久米島有異國船一隻漂來。其船灣泊久米島儀間大口之外二里許洋面，人數二十二名坐駕杉板一隻到儀間村，似有求牛之意。隨給牛四疋，尚以為不足，侵入村內，廵行人家，劫奪所飼豚大小二疋、羊大小五疋、葱、菜等件。其欲未足，又似有求牛一疋之意。遂不得已，亦行給與。即歸本船，向未申方駛去。其船行人相，對看繪圖，恰似阿蘭陀。[1]

本年三月初三日，太平山島屬下多良間島有異國舩一隻漂來。其舩在多良間島西表二里許洋面徃來往去時，有該異國人二十名，坐駕杉板撑來上岸，言語不通，漢字不知。但看其模樣，殆有求耕牛、蕃薯五十觔、蕃椒三升。即回本舩，遂向辰巳方駛去。其舩形、人相，對看繪圖，恰似阿蘭陀。

本年，不行爬龍舟、開馬疋之典。此年四月十七日，因有佛朗西人留在聖現寺，停止五月初四日爬龍舟于霸江、開馬疋于瀉原之事。[1]

本年五月初二日，雷震勝連郡。此日雷震勝連郡西表五十間許山野，打崩岩石。

本年七月，宮古島暴風大作，吹損稼穡，吹倒房屋。此年起自七月初六日以至初七日，宮古島連逢無比暴風，吹損稼穡，更兼吹倒諸村公署二十餘三户。其餘一十餘三户織布房屋、績麻房屋、染藍房屋一百二十餘二户、人家二千一百八十户，被家覆斃者，男女五名。杣山它藩樹木亦多吹倒，損壞海船數隻，人民溺死者四名。不但此也，所畜牛馬亦已斃死。[1]

本年十一月十五日，駐劄福州城內積翠寺𠸄咭唎國領事李太郭，將文書一道，交給在閩存留通事魏學賢，轉傳本國官吏。其文記左：[1]

道光二十一年九月二十四日，奉硃批，俱著照所議辦理。大清大皇帝、大英君主，欲以近來不和之端解釋，息止肇衅。為此議定，設立永久和約。是以大皇帝特派欽差便宜行事大臣太子少保鎮守廣東廣州將軍宗室耆英、頭目頂戴花翎前閣都部堂乍浦副都統紅帶子伊里布、大英伊耳闌等國君主特派欽奉全權公使大臣英國所屬印度等處三等將軍世襲男爵璞鼎查，公同各將所奉之上諭，便宜行事，及敕賜全權公使之命，互相較閱俱屬妥當。即便議擬各條，陳列於左：[2]

大清大皇帝、大英君主，永存平和。所屬華英人民彼此交睦。各住他國者，以受該國保祐，身家全安。

一 自今以後，大皇帝恩准大英國人民帶同所屬家眷，寄居大清沿海之廣州、福州、廈門、寧波、上海等五處港口，貿易通商無礙。且大英君主派設領事、管事等官住該五處城邑，專理商賈事。宜與各該地方官公文往來，令英人按照下條開敘之例，清楚交納貨稅，鈔餉等費。

一 因大英商船遠路海洋，徃徃有損壞須修補者，自應給予沿海一處，以便修船及存守所用物料。今大皇帝准將香港一島給予大英君主暨嗣後世襲主位者，常遠據守掌任，使立法治理。

一 因欽差大憲等於道光十九年二月間，將大英國領事官即民人等強留粵省，赫以死罪，索出鴉片，以為贖命。今大皇帝准以洋銀六伯萬圓償補原價。

一 凡大英商民在粵貿易，向例全歸額設行商、亦稱公行者承辦。今大皇帝准以嗣後不必仍照向例。乃凡有英商等赴各該口貿易者，勿論與何商交易，均聽其使。且向例額設行商等內，有累欠英商甚多、無措清還者，今酌定洋銀三百萬圓作為商欠之數，准明由中國官為償還。

一 因大清欽命大臣等向大英官民人等不公強辦，致須撥發軍士討求伸理。今酌定水陸軍費洋銀一千二百萬圓，大皇帝准為償補。惟自道光二十一年六月十五日以後，英國因贖各城，收過銀兩之數，君主准可按數扣除。

一 以上三條，酌定銀數，共貳千一佰萬圓。應如何分期交清，開列於左：

此時交銀陸百萬圓。癸卯年六月間，交銀三佰萬圓；十二月間，交銀三百萬圓；共交六佰萬圓。甲辰年六月間，交銀二百五十萬圓；十二月間，交銀二百五十萬圓；共銀五百萬圓。乙巳年六月間，交銀二百萬圓；十二月間，交銀二佰萬圓；共銀四百萬圓。自壬寅年起至乙巳年止，共交銀二千一百萬圓。倘有按期未能交足之數，酌定每年每百圓加息五圓。

一 凡係英國人，無論本國、屬國軍民等，今在中國祈轄各地被禁者，大清皇帝准即釋放。

一 凡係中國人前在英人所據之邑居住者，或與英人有來徃者，或有跟隨及俟候英國官人者，均由皇帝俯降御旨，謄錄天下，恩准全然免罪。且凡係中國人為英國事被拿監禁受難者，亦加恩釋放。

一 前第二條言明，開闢俾英國商民居住通商之廣州等五處，應納進出口貨稅餉費，均宜秉公議定，則例由部頒發曉示，以便英商按例交納。今又議定：英國貨物自在某港按例納稅後，即准由中國商人遍運天下，而路所經過稅關，不得加重稅，只可按估價，則例若于每兩加稅不過分。

一 議定英國住中國之總管大員與大清大臣，無論京內京外者，有文書來徃，用照會字樣。英國屬員，用伸陳字樣。大臣批覆，用劄行字樣。兩國屬員徃來，必當平行照會。若兩國商賈上達官憲，不在議內，仍用稟明字樣為著。

一 俟奉大清大皇帝允准和約，各條施行，並以此時，准交之六伯萬圓交清大英水陸軍士。即當退出江寧、京口等處江面，並不再行攔阻中國各省商賈貿易。至鎮海之招寶山，亦將退讓。惟有定海縣之舟山海島、廈門廳之古浪藇小島，仍歸英兵暫為駐守。迨及所議洋銀全數交清，而前議各海口均已開闢，俾英人通商後，即將駐守二處軍士退出，不復估據。

一 以上各條，均開議和要約，應俟大臣等分別奏明大清大皇帝、大英君主，各用硃筆親筆批准後，即速行相交。俾兩國分執一冊，以貽信守。惟兩國相離遙遠，不得一旦而到。是以另繕二冊，先由大清欽差便宜行事大臣等、大英欽奉全權公使大臣各為君上定事，盖用關防印信，各執一冊為據。俾即日按照和約開載之條施行，妥辦無礙矣。要主和約者

道光二十二年七月二十四日，即英國記年之

大英君主汗華囇船上鈐防

一千八百四十二年八月二十九日，由江寧省會行

大英欽命領事正三品駐劄福州李，為與貴國兩相和好，本領事由盡心，願施貴國官民之平安。但大英戰船常徃來趕海盜、探水、度量地方、畫圖，恐貴國官民見戰船懼怕。今特賫來文憑一紙。若船官要水菓菜，均約價錢，公道交易。貴國官民不可拘禮。此照。

本年，罷退宜野湾郡下知役。宜野湾郡前此困疲，設建下知役，以施指揮。今變疲就旺。由是該兩總地頭稟請罷退下知役。隨即允焉。

本年，褒嘉勝連郡內間村金城善行，以賜爵位。勝連郡內間村金城孝心甚厚，家有老祖母、雙親在焉，事之以孝，不敢怠惰。更內自家人、外至親族、姻婭、村人交以和睦。又上屆辰巳兩年饑饉荐臻之時，私以銅錢二千四百貫餘分借貧者，以資日食。且朝廷雖経動發倉米，或賜或借，然因饑荒日久，餓莩益多，不能如意周濟，民到絕糧之境。該金城即起憐憫之心，動發私貯大米十包、麥五包分借村民，以救燃眉之急。又每逢奉納貢賦之時，或有村人欠賦者，即借銅錢以完貢賦。計其錢數已及一千貫文之多。後見其貧而難償，遂免其欠，以示撫恤。又上屆亥年疱瘡流行之時，視貧乏者給與大米，以資調養。至若平日之間，間染患病症無力調治者，酌察家資，或給米錢，或與物件，以動療資。又遇有貧者致乏葬資之時，借給銅錢，以全葬禮，不取其利。舉村人民皆承該城之急，無不感心。由是該村頭目掟、耕作當呈請，田地奉行、兩惣地頭、下知役、檢者、酋長等加具印結，稟明朝廷。法司奏王。褒嘉其行，賜勢頭坐敷位，以示恩典。

本年十二月二十六日，北谷郡有雪少降，恩納、名護、久志、羽地、今歸仁五郡有雹降。此日北谷郡野里、野國、屋良、嘉手納四村有雪少降，其粒甚大。恩納、名護、久志三郡有雹降，其大似唐豆。羽地郡有如唐豆、綿種，大小不齊。今歸仁郡有如白大豆。

本年，因越來郡苦疲，遣御所帶方吟味役毛氏豐見城親雲上安慎嚴行督理。越來郡積年苦疲，民少地廣，無力耕耘。上則諸賦缺額，下則欠債甚多，舉郡人民共怠心志，不修農業，極其苦疲。於此，田地奉行、兩惣地頭、下知役、檢者等具備于百姓所授之內，恩准奉還租米一百三十七斛有奇之地等由，稟明朝廷。隨後遣田地奉行逐一查看，果如前所詳，民少地廣，不能盡力于農業。且於土俗之習亦悪而不美。況至宇久田、太工廻、上地三村，比較他村居民尤少，不可稱村，將及顛覆。由是，遣御所帶方吟味役毛氏豐見城親雲上安慎嚴行督理。

本年，太平山島於神宮、靈嶽、寺院上為國家、下為全島禱其安寧。此年，因阿蘭陀船到來，有騷擾國家之意。朝廷經著，於神宮、靈嶽、寺院等處禱告諸神諸佛，求其保佑。太平山島亦傳聞其事，自前三日既禁屠宰漁獵，又為齋戒沐浴。上從員役、下至百姓，皆於神宮、靈嶽、寺院等處焚香禱告。其祝曰：「偶有異國人到來，不勝憂慮。伏乞神佛宜顯威靈，護國庇島，永享昇平」云爾。又於離村、離島所有靈嶽，令其首里大屋子、與人、目差等禱告。又於祥雲寺，合其住持，念經禱告等由，該島在番稟明朝廷。[1]

本年，將應行於天久宮之典禮，都在長壽寺舉行。每年十二月晦日，例有祝部內侍及泊村人士齋宿天久宮之典。時佛朗西人住該寺院，若依例行之，必有妨礙，是以在長壽寺望天久宮行之。且元日暨十五日，有遣官諸寺禱福之典。但天久宮以有前項之妨，亦令在長壽寺望禱。[1]

十一年己巳，五月初二日，與那國島有異國船一隻到來。此日，有白帆異樣海船一隻，駛到祖納村洋面。船上人數十三名，坐駕杉板一隻，撑來古保良濱。即訪其來歷。言語不通，漢字不知，但如別單所開，送給文書一道。折開看得，即知其船與前年駕到八重山島阿蘭陀人毫無差錯。至其本船，在該祖納村洋面巧楫徃來。未幾，日落天昏，不見帆影。至于翌朝，不知去向。但該杉板依舊椗泊，其所坐人數八名，自初三日以至初五日，仍坐杉板；其五名上岸而來，恰有廵看山野模樣。隨即用手比勢，請辭其舉。奈該人等不肯聽從，遂廵行山野，在于各處設建白旗，以千里鏡視察四方。至黃昏時，仍回杉板，以致寐宿。且該人等書寫繪象，請求豚一疋、牛一疋、蕃薯一籠。隨為送給。至初六日，其本船駛到所濱洋面錠泊。異人十一名、華人一名，坐駕杉板一隻撑來上岸。時有與那國與人，其為人也，曾學官話者也。隨訪問來歷。據華人口稱：「大𠸄國船隻，通船人數共二百員名，到八重山島。昨日在于該島開船，今日來到此島，明日廵查山野，後日放洋囬去」等語。遂在該濱設造布屋一座，兩三人輪流，直居布屋。至初七日，𠸄人五名、華人一名上岸，如前所行，廵察山野，建立白旗，以千里鏡遍行察看。至黃昏時，囬到布屋，以致寐宿。於初八日，為備長行囬國之需，請求活豚、活鷄、鷄蛋。隨即發給。是日申刻，毀取布屋，裝載本船開行。至初九日，又復駛到八重山島屬下崎枝村洋面，坐駕杉板一隻撑來上岸。隨著通事訪其來歷。據稱：「吾等前日在此開洋，徃到與那國接載留于該國人數。昨日在該地方開船，仍到此地方。又要在此開船，直到琉球、日本兩國，仍舊回來此地」等語。是日開船，向子丑方駛去等由，併附該𠸄人在與那國島所給文書一道，該島在番稟明朝廷。其文記左：[1]

大船前年到八重山來，個此船係好船。如今徃到別個山去，遲四日回來。小杉板一隻、只布房屋一座人個等在此山，四天方可回去。叫你們不用驚慌，水手十個，一同等在這裡。[1]

大老爺臺前【褊安】[1]

本年五月十五日，有異國海船一隻到來。此日，有異國海船一隻來到那霸洋面。即遣通事訪問來歷。據稱：「係𠸄咭唎國船隻，通船人數共二百員名，既到廣東、呂宋，轉到各海國，來到貴地」等語。此日，有請求牛、豚、羊暨各色物件。即為送給。至十七日午刻，該船頭目率同𠸄人二名，坐駕杉板，來到鳴頭南濱，設造布屋一座，以遠見鏡排置其內，或察海邊，或看天文。至于未刻，收取布屋，囬駕本船。在于申刻，乘東風囬去。但至于七月十六日，又該船隻到來。隨訪來歷。據稱：「已在貴國開船，駕到朝鮮、長崎等處，再來貴國。通船人數亦如前報，共有二百員名」等語。又有請求牛、豚、羊、白米、蔬菜、蕃薯暨各樣物件。隨即送給。於十九日，唐榮鄭氏古波藏親雲上元覲署任地方官，在臨海寺開設酒宴，邀請該船頭目及屬官四名、華人一名為欵待外，交給諸件。該頭目等相共歡喜，歸去本船。至二十日，該頭目帶來綢縀二疋、白絨一疋、藍絨一疋、白子一刀、白布一疋、好酒十二樽、洋刀二把、洋針十枝、棉紗一子、上茶一箱，分給地方官暨各官員等，以致謝禮。本船至于此日申刻在那霸開船，向戌亥方駛去。[1]

本年[3]六月，准久米村添設漢文師一人暨漢文組立寄役一人，更將原所建寄役二人改為漢文組立役，廣教諸生，振勵文風。文章司為職也，原於乾隆二十二年新建漢文組立役一人，兼任著作文章總師。又建漢文組立寄役二人，使其三人教學文章。但文章最難學習，更兼其總師勤職原無年期，交代遲遠。且其寄役無賜祿糈。至講解師設建各處，比昔更多，仕路甚廣。故諸生等志講解師者多專心學習，文藝者鮮矣。今乃諸生如此减少，則日後教誤國家公用也必矣。由是久米村諸大夫暨度支申口等官確加商議，詳明朝廷。隨准所請，將現任漢文組立役併著作文章總師鄭啓廸·池宮城親雲上依旧任職。又將其原所建寄役改為漢文組立役併著作文章師，新選梁得功·富山通事親雲上、鄭宏謨·登川里之子親雲上兩人，充為其職。【賜祿糈六斛，自此年始，任職三年】又新選阮文秀·真榮田里之子親雲上一名，充為漢文組立寄役，兼任著作文章中師【任職三年】。又振勵文風之間，添設漢文師一人，新選魏國香·高嶺里之子親雲上充授其職。【無賜祿糈，任職二年】同該原所建漢文師等職教學文藝，兼授點檢諸凢公用文章。

本年七月初二日，八重山有異國舩一隻到來。其舩錠泊八重山島屬下崎枝村洋面，人數廿五名，坐駕杉板三隻上岸。隨遣通事訪問來歷，書言語不通，漢字不知。該異國人用手比勢，寫繪勢示形，報稱係𠸄咭唎國舩，人數共有六十名等由。既而搬來水樽于田原，臨其流水而汲用。至于黃昏，回去本舩。且該人等從初三日至初四日人數三十名，坐駕杉板三隻撑來該處汲水洗衣，歸去本舩。此時有請求活牛一疋、活鷄、鷄蛋等件。隨即送給。該人等相共歡喜，以行謝禮，併求収領其價銀。隨行固辭，不肯收領。至初六日，向子丑方駛去等由，該島在番稟明朝廷。

本年七月初九日，有異國舩一隻到來。此日有異國舩一隻到來那霸洋面。即遣通事訪問來歷，據稱係𠸄咭唎國舩，通舩人數共六十名，已在廣東開舩，直到八重山島湾泊。又在該島放洋，今來貴國等語。該人畱國之間，屢有請求牛、豚、羊暨応用五金。隨即送給。該頭目等并𠸄人坐駕杉板撑來那霸港口。即遣唐榮大夫、通事等招入臨海寺，既帶來天下圖一幅，交給地方官，以致謝禮，回去本舩。於十九日未刻，唐榮鄭氏古波藏親雲上元觀署任地方官，在臨海寺開設酒宴，邀請其頭目及屬官四名為款待外，另給諸件本舩。至二十日申刻之後，在那霸開洋，向戌亥方駛去。

本年，停止𠸄咭唎國船隻到來本國要量土地。是年，𠸄咭唎人來到本國，無有招災之事。但其所為，恍似該國人來到八重山、太平山試水量地。本年五月，又到與那國試水量地。又有駐劄福建省城大𠸄國領事李太郭將文書一道交給在閩存留通事魏學賢，內云𠸄國戰船平常徃來，趕海盜、探水、度量地方、畫圖等因。由是百官會議，備具憐察小國情由，停止遍廵本國屬島、丈量地方等因，遣撥唐榮大夫、通事等，傳給文書于通事，華人代為轉詳。隨即允其所請。乃曰：「我等至于明年正月之間，亦欲來到貴國。但不量其地，暫致灣泊，看察天文，之後開船回國。貴國官民宜勿驚怕」等語。其文記左：[1]

具稟，署任那霸地方官鄭元覲，為懇乞停止丈量地方、以安人民事。切查上屆癸卯年，據太平、八重兩山各地方報稱，偶有大英國船隻到來，多人上岸，數十日間，廵海環山，探水淺深、量地廣狹。在于英人雖經有禮，在于土民却是心驚胆裂，拋棄素業，極其困疲。又於今年五月，據八重山屬島與那國地方官報稱，事同前因各等由，先後具報前來。伏惟敝國蕞爾蜃疆，所屬諸島亦已褊小，物產不裕，日食難續。每逢風旱之災，益至苦窮之極。統祈大人洞察小邦苦疲之可痛，俯垂大邦恤小之仁慈，停止廵國環島、度量地方之舉，則內自本國、外至屬島人皆安業，頂祝恩澤于無疆矣。切稟。

道光二十五年七月二十日，署任那霸地方官鄭元覲。

本年九月十四日，雷震崇元寺前面下路。此日雷震崇元寺前面下路，其所有松本一株處處剝皮，并打折小枝八條。[1]

本年，接貢船入閩之時，披陳𠸄咭唎國船來到本國事情，移咨于福建布政司。此年夏貢船閩回之時，存留魏學賢將駐劄福建省城大𠸄國領事李太郭文書遵移報于國，內云：該國與本國相能和好，度量地方等事。且上屆癸卯年以來，𠸄國船隻來到八重山、太平山兩島，度量地方。又𠸄人經將文書接給在閩存留通事魏學賢，轉傳本國，有事可據。故該𠸄人在國之時，披陳本國實情，備具文書一道，懇請停止其廵行本國暨屬島丈量地方。隨准所請。又該存留通事魏學賢在閩，經將𠸄人文書報明海防官。若不將𠸄人來到本國事咨明福建布政司，誠恐事實不符。故百官會議，備具𠸄人來到本國事情，咨稱福建布政司，轉詳督撫兩院。其咨文記左：[1]

琉球國中山王尚，為咨明事，照得道光貳拾肆年拾月，據本國屬島太平、八重兩山各地方官先後報稱：上年，有𠸄國船隻到來，數人上岸，廵海環山，試水淺深，量地廣狹。數拾餘日歸去等由。道光貳拾伍年伍月，又據八重山轄下與那國地方官報稱，本月有𠸄國船隻到來，度量地方，不久而去等由。又據在閩存留通事魏學賢報稱，切賢去年到閩之後，有大英國領事李太郭送來文憑賫紙，內開：大英欽命領事正三品駐劄福州李，為與貴國兩相和好，本領事由盡心，願施貴國官民之平安。但大英戰船常徃來趕海盜、探水、度量地方、畫圖，恐貴國官民見戰船懼怕，今特賫來文憑壹紙，若船官要水、菜，均約價錢，公道交易，貴國官民不可拘禮，此照等因。理合報明等由。各到國據此茲查。敝國自古以來臣屬天朝，叨列屏翰，不知該西土人何故到此度量地方。甚懷疑惑。至伍月拾伍日，果有該國船隻到來那霸洋面拋泊。即委員探問來歷，言語不通。內有通事壹名，姓金，名叫朱勝，係廣東香山縣之人。據稱係𠸄咭唎國急頓味叨啫所坐船隻，通船共有貳百員名等語。即飭送給牛、羊、鷄、豚、魚、酒、菜、水等件。隨於拾柒日開船回去。又至柒月初玖日，另有該國船隻到來。因其通事不在，即飭用手比勢，畧問來歷。據稱係𠸄咭唎國船隻，通船共有陸拾名，俟該味叨啫所坐船隻再來，一同歸去等語。即飭送給所需日用物件。至拾陸日，有味叨啫所坐船隻到來，本爵深恐其廵海環山，試水量地，騷動人民，即飭接之以禮、待之以敬。具稟懇乞停止丈量地方之舉。隨允其所請，於貳拾日兩船連䑸開行。伏惟該𠸄人等其心所在難以窺測，雖經長行回國，而至于日後再來滋事也，不可不知。現在愁慮之秋，茲際接貢入閩，合就咨明，為此移咨省司，請煩查照，轉詳督撫兩院施行。須至咨者。

右咨

福建等處承宣布政使司

本年，主上拜謁普天間神之時，初詣龍福寺焚香行禮。

本年，造廣寢廟。寢廟原有長二丈、橫二丈三尺九寸，廂長八尺、橫四尺。但因其狹小，改廣廟長二丈八尺一寸、橫八尺五寸，其廂仍舊長八尺、橫四尺。

本年，再建親方總山奉行。杣山林木不可不加意培養。以故崇禎元年，命紫巾官充為總山奉行。又康熙年間，命王子充為總山奉行，加以按司、紫巾官。至于雍正年間，所建各役已行加减。更兼其後經過數十年之久，公用材木比昔甚多，所有杣木遂就憔悴。因是，嘉慶十一年後，又命紫巾官充為總山奉行。至于二十五年，將其總山奉行伊志嶺親方充年頭使者赴于薩州，且當此時杣山諸木欎欎暢茂，故不建，其後缺。但歴二十一年，于茲酉年遇着大風，古來未有如此大風，所有諸木多被吹倒。兼將其林木營造聖廟及西御殿，更兼起造各處公署，費用林木甚多。故被林木槩及憔悴。因此會議，仍旧命紫巾官充為總奉行，不賜役知。

本年，准遷真和志郡古波藏村于兼久原。真和志郡古波藏村原來困疲，百姓人等所授地畝大半抵償欠債，而受地百姓减少，僅存一十一名。其所剩地畝，百姓自不能耕耘，而使他村人租耕其地，奉納貢賦暨諸色雜項。且因百姓减少，至于客歲，亦沠賦土地于他村，奉納御所帶給地、貢賦暨諸凢知行。且該村近隣那霸，造作糖、甘蔗不得栽植村邊近地。徃到遠地栽植，故不能如意培養，屢不成熟，所貢黑糖不敷其數，購買他處，以為賠納。既因如此，在于此村，百姓人等雖是盡心耕耘，勢無變疲就興。乞准遷籍于國場村西方兼久原等情，百姓僉呈，田地奉行、大美御殿大親、惣地頭、地頭地理師、指揮司、檢者、酋長等加具印結，稟明朝廷。隨即允焉。

本年，褒嘉前任瓦太工泉崎村知念筑登之親雲上功勞，賞賜爵位。美津良御嶽拜殿素用欠略，乞以為起盖但在瓦工中無學諳燒其瓦、盖其殿之法者。上屆巳年，改盖該殿之時，著前任瓦太工泉崎村知念筑登之親雲上燒造其瓦，重修其殿。隨該知念自損資財，能加工夫。而後燒瓦盖殿，全辦公務。至于今般，亦重修其殿，懇乞酌賜褒賞等由，該念呈文，瓦奉行加具印結，稟明朝廷。隨賜勢頭銜位，以表其功。

本年，准越來郡罷退檢者，添設指揮司一人。越來郡原來困疲，人居减少，牛馬亦然。上缺諸凢貢賦，下負許多私債，至于土俗亦已頹敗，百姓人等皆墜志氣，怠于農業，極其困疲。而宇久田、太工廻、上地三村窮益添窮，殆入轉覆之地。故兩總地頭暨田地奉行経奉憲令，正在織盡心機挽回疲苦之間，當此之時，不得不嚴加督理，易風移俗，頻勵農業，變疲就旺。但檢者為職也較指揮司官職咸軽小，百姓難服。況又宇久田、太工廻兩村驛亭有時督理諸凢事務，難施指揮之善。今般該檢者例應期滿離任，乞准罷退檢者，添設指揮司一人，分村分頭使其督理等由，田地奉行、兩惣地頭呈許，御物奉行隨該奉行將如其所請，暫添指揮司。至其俸祿，依照檢者之例，飭郡承辦等由，稟于朝廷。隨即允焉。

十二年丙午，重修百浦添殿。重修百浦添殿，本當照吉例，飭行庶各備木，牽運材木。但因咈囒哂國人逗遛本國，攝政浦添王子親到御前謹題，著照舊例，牽運材木。至木遣一欵，嗣後商議，再奏請旨等因。奉旨：「今咈囒哂國人等逗遛本國，更兼年成不雅，世上士民正在苦窮之秋，宜著停止木遣，只許牽運厥材可也等因。欽此。」欽遵曉諭庶臣，只牽運厥材。且又向例，於備木遣運材之日，自木遣人等暨御普請奉行并瓦奉行，以至工人下代等，皆在天界寺松林賞賜赤飯、酒餚。但至今次，着令各村停止木遣，只如例牽運材木。故於九月二十一日告成之大慶，除傳召首里三平等、那霸四町、久米府、泊村官役人等賀賜筵宴之外，將各士家各五名、無系各三名，暨木惣大工、瓦大工等召入南殿御番所并君誇等處，賞賜赤飯、酒餚，以示慶典。[1]

本年，改築王城外圍御厩後垣，併叠築城垣各低處。御厩後城垣已因叠石就弱，興工改築。且城垣各低處恐有異國人等侵登，命有司築堞為高。[1]

本年[4]三月十四日，雷震廬居久志郡有銘村久米村幸地通事親雲上宅內。此日因大雨降，近邊農民等工具男女七八人為避其雨。藏集幸地家。此時乍有雷震其家，於該人數之內二名遇着雷烟，少痛手足。且其餘人等皆無被烟痛身者。

本年，褒嘉西村嘉敷筑登之伯祖母長命，以賜品物。嘉敷伯祖母年登九十七歲，身體康健，動止猶壯。該親戚并該子孫等詳報朝廷。隨賞其罕世之壽，賜綿子一把、島紬二端，以示盛典。

本年，准國頭郡加建下知役一人。國頭郡積年困疲，拖欠年貢及諸雜物等件，百姓已及困窮。至于邊户、楚洌兩村憔悴最甚，多滯年貢諸賦。且於土俗之習亦就頹靡。當此之時，不可不嚴加檢束、改正風俗、挽起居民之疲。但其郡屬村相遠，約有十五里餘之遠。則只將下知役一人之力不能巡徃各村施行萬樣之教。乞罷退檢者，加建下知役一人，分郡二面。而自下知役以至各役亦行分頭勵盡精力指揮，所管各村等由，取納奉行、田地奉行暨兩惣地頭、下知役等稟明朝廷。又為前事度支官等稟稱職等議得，該田地奉行等所請甚有道理，似應今一次准其所請加建下知役一人，善行指揮，拖囬其疲。而其俸米，照檢者例，着令該郡以為調辦。至其檢者，明年十二月𤓰期已滿，自其時行罷退可也等由，稟明朝廷。隨即准焉。

本年，褒嘉知念郡及久米、那霸兩府并座間味、渡嘉敷兩郡人民功勞，賜各爵位。本國特撥飛船兩隻，將異國人情狀告報薩州。船上人數共計一十六名，徃來勵精勤職，全竣緊急之公用。法司具題，賞知念郡人一名，陞黃冠位；又賞久米村人一名、泉崎村人二名、座間味郡人三名，各陞筑登之座敷位；又賞西村人一名、若狹町村人一名、泉崎村人一名、座間味郡人二名、渡嘉敷郡人一名、知念郡人三名，各陞紅帽位，以表其功。[1]

本年，歡會、久慶、繼世等三門新設重扉，以固城門。此年，因異國人等屢次走上首里，徘徊王城近邊，故于歡會門、久慶門、繼世門新設重扉，以固城門。[1]

本年，褒嘉小祿郡大嶺掟金城等功，賜各爵位。此年五月，有咈囒哂國舩一隻駛到小祿郡大嶺村洋面。偶擱暗礁，殆至覆沒。時有大嶺掟金城眼擊其難，即刻呼集本村百姓人等。更集其村所有小舟并諸方來會小舟。又有本村赤嶺筑登之、上原筑登之兩人，原來練熟海水，故携該兩人坐駕小舟，率其所集小舟數十餘隻撑赴咈船之前。該咈人等目擊其小舟撑來，即自三四十間許浮流長繩，招進小舟。故登咈訪問來歷。言語不通，該人等極其慌忙，用手比勢，已有請求救其危難模樣。該金城意謂今已如此，必有船身損處。即令赤嶺、上原兩人深沉海中，遍行查看，猶無損壞。但思該船若不自艫投錠以致繫畱，難以保全。即用手比勢，告示其由。是以咈人十二名及赤嶺、上原兩人相共戮力，將其鉄繩裝載杉板。兩隻投下海中，繫畱本舩，方免其危。且該處所係風波猛起之場。此時，該杉板兩隻被波覆沒。正在萬死一生之間，該金城又復盡心竭力，打撥小舟，以致極助。但該人數之內咈人一名被捲去，不知踪影。該金城因風波少靜，即向咈人用手告曉我等要暫囬陸再來之意。仍坐小舟上岸，將其情由逐一報明管官。隨即打撥小舟，坐駕通事各役及貢舩水梢等，使該金城為之引導，撑到咈舩，以為料理。即咈人等歡喜，向對金城用手比勢鳴謝。而至翌朝，咈舩下礁，得以無恙等由，駐劄該村度支申口等官報明朝廷。該咈舩頭目已承金城等救危之恩，故請見總理官當面鳴謝。且此時另有咈國舩隻湾泊運天津，其舩大總兵亦向總理官厚致謝禮。今金城等於咈國舩隻到來本國，多致騷擾之間，勵精料理，救濟其危，全協本國禮待咈人之宜，其功可嘉。因此賞金城，陞筑登之坐敷位，並賜中布二端。又賞赤嶺、上原二名，賜各黃冠，以表其功。

本年三月十七日，久米仲里郡阿嘉村洋面有異國舩一隻到來。其舩駛到阿嘉村三里許洋面。人數十七名，坐駕杉板三隻撑來。該濱言語不通，漢字不知，用手比勢，請求牛五疋。隨給牛二疋。但見其勢尚似不足。乃不得已，加給二疋。即載杉板，駕回本舩。至于翌朝，向亥子方駛去。其舩形人相對看繪圖，恰似阿蘭陀。

本年四月初五日，久米仲里郡真謝村洋面有異國舩一隻到來。其舩駛到真謝村二里許洋面，人數六名，坐駕杉板一隻撑來該浦上岸。言語不通，漢字不知，用手比勢，有求牛模樣。隨給二疋，心猶不安，而不回去。乃不得已，亦加給一疋。即載杉板，駕回本舩，向子方去。其舩形人相對看繪圖，恰似阿蘭陀。

本年四月初八日，久米具志川郡兼城村洋面有異國舩一隻到來。其舩駛到兼城村三里許洋面，人數十八名，坐駕杉板三隻撑來該郡嘉手苅，用手比勢，有求牛模樣。隨即送給二疋。即載杉板，駕回本舩開去。未幾，日落天昏，不見其𢖾影。而至次日不知去向。舩形人相對看繪圖，恰似阿蘭陀。

本年四月二十六日，今歸仁郡古宇利村洋面有異國舩一隻到來。其舩湾泊古宇利村二三里許洋面，人數六名，坐駕杉板三隻撑來上岸，用手比勢，請求牛、羊、蔬菜等件。隨給牛一疋、羊二疋、蒜二升五合、荖蕎四斗。即回本舩。至翌二十七日，又該人數八名，坐駕杉板一隻撑來上岸，求蕃薯等物。隨給蕃薯二十觔、荖蕎一斗。即回本舩，遂向亥子方駛去。舩形人相對看繪圖，恰似阿蘭陀。

本年十月二十七日，久志郡汀間村洋面有異國船一隻到來。其船駛到汀間村二十八九丁許洋面，人數十五名坐駕杉板二隻撑來其濱。言語不通，漢字不知，用手比勢，請求蕃薯。隨行給與。即歸本船，向午未方駛去。其船形人相，對看繪圖，恰似阿蘭陀。[1]

本年十一月十一日，久米仲里郡屬下儀間村洋面有異國船一隻到來。其船駛到儀間村大口外二里許洋面，人數十名坐駕杉板二隻，撑來嘉手苅濱上岸，用手比勢，請求耕牛。即行推辭。但因該異國人不肯聽從，遂發給耕牛二疋，用手示回之意。該異國人尚以不足，多方用手比勢，另求二疋。乃不得已，以為加給。因此該人送來西洋白色棉布一疋、黑色棉布一疋，以致謝禮。隨行固辭，不肯收領。該異國人勒置布疋，將該牛四疋裝載杉板，駕回本船，向申酉方駛去。其船形人相，對看繪圖，恰似阿蘭陀。[1]

十三年丁未二月初三日，宮古島風雨大作，吹倒房屋。此日卯刻下雨，至晚，乍聞來自申方颯颯，恰似浪音。未幾，暴風吹倒佐和田驛一户織布、房屋四户、壯丁房屋七户，共計一十二户。除此之外，另無奇事。

本年，將於波上山宮當行之典禮在東龍寺舉行焉。每年十二月除夕，例有大夫、祝部、內侍及那霸人士齋宿波上山宮之典。但因𠸄咭唎人住該寺院，乃在東龍寺望波上山宮舉行齋宿之典。且元旦暨十五日，有遣官諸寺禱福之典。只以波上山宮有前項之碍，亦令在東龍寺望禱。[1]

本年，久米島屢有西洋夷船到來。此年二月十六日，有西洋夷船一隻，駕到久米仲里郡儀間大口洋面一里許。既而有八名坐駕杉板一隻，來濱上岸，用手比勢，請求活牛。該島人再三推辭，而不肯聽從。乃無法推辭，發給活牛二疋，立即歸去，至于本船。薄暮，向酉戌方駕去。三月十一日，又有西洋夷船一隻駕到該郡儀間大口洋面三里許。竟將一十四名分駕杉板二隻來濱上岸，用手比勢，像有求牛、羊、鷄。該島人推辭，而不肯聽從。遍行村中及田野，強取蔬菜物類，歸集于濱。遂給活牛二疋、活羊二疋、活鷄二隻。該夷乃將西洋花布二切致謝。即行同辭，而不肯聽從，勒置布疋，將牛羊等裝載杉板，駕回本舩。至天暮之時，向申酉方駛去。二十六日，又有西洋夷船一隻，駕到久米具志川郡番呢瀨洋面三里許。竟將二十七名分坐杉板四隻，撑來大田村濱上岸，滿處廵行，強取蔬菜物類。既而用手比勢，像有求牛羊。該島人推辭，而不肯聽從，却有強取牛羊行狀。乃無法請辭，發給活牛四疋、活羊四疋。該夷乃將西洋花布六切致謝。隨即行固辭，而不肯聽從，勒置布疋，歸到本船。至于申刻，向戌亥方駛去。四月初九日，又有西洋夷船一隻，到久米仲里郡真泊洋面三里許，巧駕徃來，竟將一十二名分駕杉板二隻，來濱上岸，用手比勢，有求牛之狀。該島人推辭，而不肯聽從，却有犯入村中之狀。乃無奈發給或牛二疋。該夷乃將西洋花布一端，併汗褡一領致謝。隨即行固辭，而不肯聽從，勒置其件。酉刻駕回，至于本船開去。時已入夜，不知去向。[1]

本年二月十二日，宮古島來間村洋面有西洋夷船一隻到來。其船在來間村洋面一里許，巧駕徃來。竟有一十二名分駕杉板二隻，撑來于離嶼伊良部村川尾泊上岸。該島人即用手比勢，訪問來由。該夷即繪鯨形，曰：「要捕此物。」旦右手比勢，有要廵覲村中之狀。隨即請辭其舉。乃繪鷄蛋、活猪、蕃薯之圖，比勢請給。該島人見不便推辭，發給鷄蛋二十五個、活猪一疋、蕃薯九十觔。該夷乃選藍色棉布一切致謝。即行固辭，而固執不聽。勒置布疋，駕回本船，向申酉方駛去。[1]

本年四月初六日，八重山島船越村東方洋面，有西洋夷船一隻到來。其船駕到該島船越村東方洋面一里許，乃將十三名分坐杉板二隻，來濱上岸。而言語不通，即用手比勢，像有求牛、鷄。隨給蕃薯五十觔、活牛一疋、活鷄四隻。即回本船，向丑寅方駛去。[1]

本年四月初九日，粟國島東方渡地浦有西洋夷船一隻到來。其船駕到該島東方渡地浦，乃將二十三名分坐杉板三隻，撑來上岸。用手比勢，請求牛、羊、麦。隨給活牛三疋、活羊二疋、小麦二包。而不為足，却有犯入村中之狀。乃無奈，更給活牛三疋、活羊四疋、小麦四包、烟葉二十觔、蒜三觔、薤三升。即回本船，向申酉方駛去。[1]

本年，褒嘉伊平屋島地頭代名嘉親雲上、仲田村伊禮筑登之、我喜屋筑登之功勞，以賜爵位。伊平屋島仲田村因為原來困疲，不但人民、牛馬减少，至于農器亦不敷用。該百姓人等耕其受地，實非力所及。內將六人所受之地，雖經沠授諸見村以為代辦，然至所餘地畝亦不能盡耕，多致拋盡。是以百姓人等極其貧苦，日食難續，而所欠貢米共計一百三十石有奇。所負私債亦及許多，百姓墜志氣，農桑諸務既致怠慢，民風土俗又就頹敗。幸有地頭代名嘉暨本村伊禮、我喜屋任下知人，臨任以來，諸凢事務，候議指揮司暨檢者、細諭百姓人等，改舊俗，就善美。且多備農器，授給百姓，以使凢百稼穡不遺農時。從時厥後，日食足裕，而所有貢賦照額完納。又克着百姓開墾拋荒水田六千七百二十二坪，贖回所典田圃共六千七百七十四坪許。合算其所獲折米，已及一百零五石餘。又理山林，鬻材木，殖獲銅錢五千貫餘文，撮合其所獲，以納清所欠貢賦。又以贖回鬻身人民男女共計三十餘名。又以置備牛馬共一十五疋。又以還清所借米錢，以貽益島中。又以增造人家一十六軒，百姓受地分數亦自就輕少，漸致富饒。因此贖回前日所授諸見村地畝，仍舊自耕。所有貢米，每年照額納清。又本郡杣山之內，漢儀名山、面名山暨通水山，有屬竹籍共及憔悴。該嘉等加心盡慮，加其培養，善其守護。不啻今日致暢茂，抑且逐年增植。又勸村人廣畜蠶子，獲綿子四十餘把，以墊賦稅。又所云屋那霸離島有九百餘坪之地畝，多年拋荒，未得耕耘。該嘉等着機村中群民，墾開其地，以作稼圃。又該屋那霸島原有井一口，泉水弱小，不敷日用。一逢小旱，遠賴內地，聊為汲用，儘有不便。又伊是名村東野有天水田、稻苗田，專賴天澤，以為耕種。雖逢小旱魃，其水易涸，不便播種。該嘉等飭出村中群民，在山田原東邊之堤井築畦橫三丈五尺、高一丈。且於其地上之池築畦橫三丈、高五尺。且於其地西邊之池築畦橫二丈、高七尺五寸。量各堤池，其長有自七丈五尺以至十五丈者，從時厥後，田有水道之通，將八千八百餘坪之田，永成水田每年栽稻播種，不賴天澤，永貽利于村中。舉村人等僉謂：「該嘉等如此指揮，日後必有變疲就興，共致感服。」于是，該村頭目、百姓等乞酌賜褒賞呈稱，取納奉行、高奉行、大美御殿大親、署總司、指揮司、檢者、酋長等加具印結，稟明朝廷。法司奏王。褒嘉其功，賞名嘉，賜座敷位；賞伊禮、我喜屋兩人，各賜黃冠，以昭盛典。[1]

本年，褒嘉久米具志川郡前地頭代上江洌善行，以賜爵位。久米具志川郡於上屆未年，有痳疹流行。而至子年，痘瘡流行，加以飢饉，百姓貧苦。每逢其流行，有無力療治者。幸有前地頭代上江洌動發藥財，分給窮民。且發出蕃薯二萬觔許，看家資之厚薄，察人數之多寡，或借給而不取利息，或賣給而寬還償，或發賣而低其價，以資療治。又奉納貢賦之時，或有郡民無力納賦者，即借大米，藺楮等件，完其貢賦，而免利息。又該郡前年頻遭風旱，百姓貧苦，饔飱難繼。該洲發出大米二石五斗、蕃薯千四百觔、鉄樹五千觔，或借給免息，或賣給而遲還價，或低價發賣。不但此也，更見極其貧苦者，即直惠給，不収價錢。又平日見有治病無力者，即頒惠大米、豆醬、藥財等件，以助療資。又伊先父上江洲在世之時，常貯素棉布、練蕉布、間板等物，遇有郡民貧乏、送葬乏資者，即動發所貯物件，借之惠之，以全葬禮。至于諸子，上江洲亦善繼父志，周濟郡民，不異于父。又見有胥役之內貧而裝粉不備者，酌量時節，惠與衣裳，以使得辦公之便。又該郡因多年困疲，百姓勞苦。總司等令該洲為指揮小司，從時厥後，盡心發慮，善加指揮，鼓舞諸役百姓，使其各致感服。于是，在番胥役、頭目等乞酌賜褒賞呈稱，高奉行、中城御殿大親總司等加具印結，稟明朝廷。法司奏王。褒嘉其行，賜坐敷位，以示恩典。

本年，准宮古島在番筆者踰期畱任。該島在番筆者江德功·儀武筑登之親雲上息統例應明年期滿離任。惟是該島所有杣山近年以來甚就憔悴。該武赴島之下，即兼任杣山惣主取，將凢養林之事，各依其法，善加指揮。更栽植松樹，其萌糵之暢倍于昔日。但因該武本職事務繁冗，難以偏管山林。該管役等學習其法，猶有不及者。于是有該島頭目乞將該儀武迄下屆戌年淹畱本島，親教栽植樹木、生長山林、布施令禁等事呈稱，在番暨筆者加其印結，稟請朝廷。法司奏王，允焉。至于其報功之典，亦准酌其勤勞，以行舉庸。

本年，始准在宮古島設立講解師。此年，宮古島呈請准設立講解師一人，以廣教化。將其交代限定三年。至其勳勞，酌功舉庸等由，法司奏王，允焉。隨命向依義·與世田里之子親雲上朝紀為講解師，以赴該島。

本年五月，許仍舊爬龍舟赴豐見城。每年五月初四日，例行爬龍舟。之因佛、𠸄夷人逗遛本國，上屆辰年以來停止爬之。但爬龍舟一欵，係國家舊禮。乃將此事永行停止，於理不妥。然若依照舊例，終日爭爬，羣集瞧見，恐入該夷之眼，而有所妨碍。該夷留國之間，只許當其日早辰爬到豐見城，仍行舊禮。禮畢即歸來，不赴霸江。而上從監守員役、下至本國人民，停止其羣集瞧見。[1]

本年，准南風原郡山川村迁村于旧籍。此村原籍先年其風水不善之由，請朝命，已迁籍于今村川田原，以為村落。從時厥後，生齒不繁，百姓漸疲，不勝勞苦之嘆。由是延請地理師見其風水，即云旧村籍地理甚善，宜迁村居住等語。于是有舉村百姓乞准迁村于原籍呈稱，田地奉行、大美御殿大親、惣地頭、地頭地理師、檢者、酋長等加具印結，稟明朝廷。法司奏王，允焉。

本年，在八重山額外設在番筆者一人。伊丕顯·嘉陽親雲上正元充為八重山島在番，俟至來春，應進赴該島。但該島現任在番頭目、員役等為貢賦暨闢地之事各有異見，詳報朝廷。而該島遠隔海洋，諸凢事務難以決斷。于是朝廷額外選筆者一人，今年附隨嘉陽以赴該島。[1]

本年，命武氏缽嶺親雲上喜英為姑米島辦公係役。該嶺自上屆子年以至去年畱在該島，施行指揮凡七年，深識島中情狀。且為島謀圖，諸務都屬妥當。由是朝廷命該嶺一兩年之間為該島辦公係役，將諸凢貢賦、種種公務都使該嶺在國教之。而至其報功，亦准同諸奉行役一律舉庸。

本年，准花奉行勤職年期改定一年。花奉行勤職年期，上屆酉年以來一時行權限定五年。若如此通行，則輪流久遠，致妨仕進。于是朝廷允准全勤二年，交代解任。

本年，粟國島有鶴二隻飛來。此年冬，粟國島有鶴二隻飛來。內一隻白色、一隻灰色。至翌年春飛去。

目錄
尚泰王
即位元年〈大清道光二十八年戊申〉，正月，准以前所减知行夫役各蠲免一半。給地所支知行夫役不數額數。上屆母年暫行權道，將聞得大君御殿、佐敷御殿暨諸士知行每一石减省八升。至夫役亦各照其扣法以行减少。伹於本年正月二十六日准其所减知行夫役各蠲免一半。

本年三月初十日未刻，久米島仲里郡嘉手苅村洋面有異國船一隻到來。該夷船此日駛到嘉手苅村洋面，隔離其村約計三里許。乃有夷人一十九名分坐杉板三隻，撑來其濱。言語不通，文字不曉，用手比勢，請求活牛。島人送給活牛二疋，該夷即回坐本船，薄暮午方駕去。其船形人貌及裝扮，恰似阿蘭陀人船之圖。[1]

本年三月二十五日，伊平屋島野甫、島尻兩村西方洋面，有夷船一隻到來。該夷船此日在野甫、島尻兩村西方洋面隔離一里五合許，巧駕徃來。少間，有夷人二十八名，分坐杉板四隻撑來其濱。言語不通，文字不曉，用手比勢，請求物件。該島人送給活牛二疋、活羊三疋、活猪二疋、活鷄二十三隻、麥五十六束、蒜八十觔、葱二十九觔。該夷乃送給遠目鏡一個、剃刀一把，以致謝禮。島人固辭，而不肯聽從。勒置其件，回坐本船，向東方駕去。見其船形人貌及其裝扮，恰似阿蘭陀人船之圖。[1]

本年四月初四日午刻，久米島仲里郡儀間村洋面有夷船一隻到來。該夷船此日駕來儀間村洋面，隔離三里許。乃有夷人七名坐駕杉板一隻，撑來其濱。言語不通，文字不曉，有請求飼羊草料之狀。島人給之。即回坐本船。未刻向申酉方駕去。見其船形人貌及其裝扮，恰似阿蘭陀人船之圖。[1]

本年四月二十八日，褒嘉真和志村馬良勳、內金城村木廷棟祖母、町端村榮羕恩祖母之長命，各賜爵位。[2]真和志村馬良勳〈柗堂里之子親雲上拿茂〉行歲九十四，又內金城村木廷棟〈親泊筑登之親雲上元範〉祖母行歲九十，又町端村榮羕恩〈知念筑登之喜展〉祖母行歲九十三，均係罕世之壽。朝廷即嘉馬良勳越級陞座敷位；嘉該兩祖母，擢比座敷位之妻。

本年五月初三日，准罷退漢文師。近來所設漢文師，至本年六月，例應新旧交代。伹因入監官生去年囬國而於教詩文于諸生併校閱所進天朝表奏咨文等事，無少関礙故，當今般交代之時准罷退該師。

本年五月二十二日，雷震北谷郡。此日雷震北谷郡平安山村籍內下原，打碎碑壑約計高一丈八尺、橫四尺。

本年，王上即位，降旨赦免罪人。此年王上即位時，降恩旨赦免罪人。

本年八月初九日，弭雩。此年自六月下旬旱魃為虐，法司議奏擇吉于八月初九日祈雨。奉旨依議。但因至其日辰刻雨降，即令弭雩。

本年九月初五日，褒嘉八重山島竹富村蒲户請盛長命且有功，陞筑登之座敷位。八重山島竹富村蒲户請盛歲登九十有五，精神壯旺，身體康健。更兼諳熟農業，而將藝植稼穡之法廣教島民，大益島中。由是該島在番頭目即具該村胥役，詳請褒獎情由，稟報朝廷。法司奏王，褒嘉其長命且有功，越級陞筑登之座敷位。

本年十月初三日，褒嘉伊平屋島前任夫地頭伊是名村西親雲上，同村上里筑登之、平田筑登之功勞，各賜爵位。伊平屋島伊是名村近年苦疲人民，牛馬漸就减少，農業難施，日食難繼，而拖缺貢米共計六十石餘奇。又兼員荷私情，不為不多。因此舉村百姓皆墜氣力，而農桑諸務不能盡力，土俗亦漸就悪。上屆丑年，有前任夫地頭西親雲上、同村上里筑登之、平田筑登之三人任授下知人以來，凡事請裁于指揮司暨檢者。鼓舞百姓，勉以農業，以致諸色東作得利加多，而納清貢賦，足裕饔飱。至于舊染習俗，亦革惡就善，又着百姓墾開拋荒田畝，將其出產贖回所典地畝、所鬻人民，併買畜耕牛馬疋，完納所欠貢賦二十石餘奇，償還所借錢財。又着盡心竭力，除培養樹畜外，栽植樹木，以致固密村屏宅蘺潮垣。又着廣飼委于蚕子，枚得綿絲約計五十把，以補貢賦。又有離島名屋那霸者，原來伊是名逢四村本地乾田在此地者不為不多。奈用水不裕，縱逢小旱，遠賴本島運來以為用水。百姓奪力汲水，致妨農業。該西等三人即窺農隙，遣発四村農夫渡該離島，鑿開小塘，以裕用水。又東原有天水田、蒔稻田，縱逢小旱，其田乾涸，需苦致妨于種稻分秧之事。該西等又発農夫，堤井築畦，以通水道。從時厥後，二十石餘之天水田完成水田。除此之外，凢有益村中者皆留心照料，早有逐歲起色近年囬疲之幾。由是該村百姓、頭目等呈稱酋長、檢者下知。後署總地頭、大美御殿大親、取納奉行、高奉行等，加具印給，稟于朝廷。法司奏王。賞西陞勢頭座敷位，賞上里、平田兩人各賜黃八卷位。

本年十月初三日，褒嘉伊平屋島前任夫地頭勢理客村西親雲上、同村末吉筑登之、東江筑登之功勞，各賜爵位。伊平屋島勢理客村近來苦疲，人民牛馬逐年減少，農業難行，日食難渡。而拖逋貢賦、租米共計七十石有奇，掛欠夫錢共計五千貫餘文。負荷私債亦甚多矣。因此舉村百姓皆墜氣力，而農業諸務都致怠慢，土俗亦就頹敗。上屆丑年，有前任夫地頭勢理客村西親雲上、同村末吉筑登之、東江筑登之三人充授下知人以來，諸凡事務請裁于下知役及檢者，鼓舞群民，以農務，以致諸色東作得利加多，常繼饔飱，完納貢賦租米。至于習俗亦就善美。又着墾闢荒田畝，將其所出之利取回所典地畝，贖回所鬻人口，以買畜耕牛馬匹，納清所欠貢賦、租米共計四十石餘奇，完納所滯夫錢。又着令土民除培養樹畜外，所有宅籬村屏以及比那武、久波原、安慶地原沿海地方，均栽植諸樹併亞檀，以固屏藩。又着廣序蚕子，収獲綿絲三十把許，以墊貢賦。又後原有畜苗田，多賴潴池倩水，常得養苗。該池水易涸，縱逢小旱，亦致妨于敷蒔稻種。該西等視察農隙，撥出農夫，濬浚池底，取去淤泥，築立石堤，以致貯水。又伊是名邊四村，本地乾田在屋那霸離島者居多，伹用水不敷。縱逢小旱，遠賴本島汲來，以為用水，費隙不小，致妨農業。該西等遣發四村農夫渡于該島，掘開小塘，以敷用水。又伊是名村東原有天水田、蒔稻田，縱遇小旱，田水就乾，致妨于蒔稻栽禾。該西等又撥農夫，在山田原東邊堤井設畦，以通水道。所有二十石餘之天水田全成水田。不但此也，凡事為村利者，皆盡心料理，正有逐年就潤、近歲回疲之況。由是百姓、頭目等呈稱，酋長、檢者、下知役、署惣地頭、大美御殿大親、高奉行、取納奉行等加具印結，稟明朝廷。法司奏王。賞西，陞勢頭座敷位；賞末吉、東江二名，各擢黃八卷位。[1]

本年十二月十三日，准添造製紙屋。製紙屋上屆卯年，已准改作瓦家，並作附廂。從時厥後，楮木逐年加多。且兼前年以來製紙不一，所作衆多，而所用器具亦陪于昔日。今般准在東方架逮旧屋，添造瓦家，長二間，橫二間；在西方添作附廂，長二間半，橫三尺。

二年己酉，人家各有石礫投入焉。此年四月自十七日至二十三日，于仲島上江洲筑登之親雲上宅內，晝夜有石礫投入。且五月自十八日至十九日，投入如前。至六月十一日之夜，有石一塊投入該家，加以火災。又四月自二十四日至二十五日，于赤田村葉帶春〈渡嘉敷親雲上兼英〉宅內晝夜有石礫投入。又四月二十六日，于該村新里筑登之親雲上宅內有石礫投入。又五月自初七日以至初八日戌刻，于真和志村山城仁屋宅內投入如前。然察其石所出，無跡可見。

本年四月初三、六月十三等日，雷震大里、西原兩郡。鳥小堀村武仁羅〈外間筑登之親雲上喜侮〉廬居大里郡與那原村。此年四月初三日，雷震該家，只有損壞樑棟而無害家人。且六月十三日雷震西原郡幸地村籍內嘉良太宇原山藪，損壞松木約計其又周圍三尺許。

本年四月二十日，久米仲里郡儀間村洋面有西洋夷船一隻到來。此日，該船在儀間村洋面二里許巧楫徃來。乃有夷人六名坐駕杉板一隻，撑來其濱。該島人方物來歷。其內一名曉知官話，答曰：「亞美利駕人，為捕魚事，駕過各處。但有行粮已絕，求粮食駕來。」即取出西洋布一疋，請求活牛。該島人辭以牛少妨耕之處。該夷聽從，回到本船，向辰巳方駕去。[1]

本年十一月二十九日，宮古島平安名村石嘉久女洋面有他國船一隻流來。該船無有帆檣，海水侵漏流來。該島吏役查騐船上，並無人在焉。惟有裝載杉板桶椇雜貨耳。其艫左右寫錄：江南通字念壹田式伯歸號高復順商船等字。該島吏役將杉板桶椇雜貨等物照例燒吊。[1]

本年，褒嘉與那城地頭代名嘉村親雲上、惣耕作當前任夫地頭池味親雲上及土民十九名功勞，賜各爵位。該郡上原、宮城二村用水不裕，於上原村南方岩下原有屋武川，兩村百姓專賴此泉，以為汲用。上屆酉年，偶遇暴風大雨，該岩崩落，已非一處。從時厥後，所有岩石漸增崩落，泉水失道，以致沠流。一逢小旱，其水就涸，用水不敷，遠賴他井，聊為汲用。是以百姓人等奪力于汲水，無暇耕田。且於該川近邊有七千坪許水田，專賴天澤，得以耕耘。逢有元暘，即倩該川水注入其田，以免涸裂之憂。因當修葺該川，留貯其水。但該兩村百姓苦疲，無力可修，任其崩圯，不勝失利。幸有該郡地頭代名嘉村親雲上、惣耕作當前任夫地頭池味親雲上並土民十九名相共協同，各捐資財，収除所崩岩石，築立屋武川高二丈五尺、長拾五間、深四間，引導數沠之泉，使其令注一口。而又在其岩外北方築立拾間許石堤，入流泉並新架樋兩口，掘開長三間半、橫三尺五寸、水深三尺五寸之潴池，在其池左右築設長三間半、高五尺五寸之石堤，以為永世不崩之計。從時厥後，用水滿足，仍得汲用之便。且於該川下面築立長七間、橫六間、水深七尺之堤井，於其東方决排水道，拾開間，在其南方决開水道八拾間餘。是以新闢二千一百五拾坪水田，計其租米，正及四石三斗餘奇，永貽百姓之利。由是該兩村百姓僉呈，該郡吏役、兩總司、田地奉行等加具印結，稟明朝廷。法司奏王。賜各爵位，以表其功。[1]

三年庚戌，正月元旦，日食。此年正月元旦，日有食之。諸凡典禮，仍照乾隆六十年之例舉行。

本年正月二十七日，主上始詣圓覺、天王、天界等寺焚香行禮。

本年，褒嘉座間味郡阿嘉村仲村渠仁屋及其母善行，賜母物件，賜渠爵位。該渠及母兩人存心素善，目擊村民貧苦，有時發借銅錢，以濟臨時之用，總筭本息已及三萬九千貫文，皆行蠲免。又給銅錢二萬貫文，以補公賦之不數。且捐銅錢一千五百貫文，以備郡民之公用。貽益不少。又該兩人滿腔孝愛，逢先祖之祭，愨乎致誠。又於郡民交以和睦，又於親族婣婭，村人家道貧乏者，或給大米，或與物件，以行恤賑。且當疹痘流行之時，不惟急給米錢，更派與應用物件，以為療治之需。且遇有貧人缺乏葬資之時，即給物件以全葬禮。且有家逢囬祿者，給食放養，造屋居住；至若逢饑荒之時，視貧乏者，或給蒛鐵，或與應用物件以救急迫。又該渠因母親身老染病，益勵孝心，侍側調養。凢事羕順母志，少無違悖。闔郡人等常視該母子善行，無不感心。由是賞母賜白棉布二端、綿子一把；賞子越級陞黃冠位，以表善行。

本年，褒嘉八重山島寄山村稻福仁屋，賞賜爵位。該福幼稚之時，父母見背。乃將其伯母奉移己家，常盡孝養，猶親生之母。故該伯母歲雖老，憑身尚壯健。且該福姊所生三子皆幼冲而喪父母，無所依歸。即發悽慘之心，移家養贍。又該福任村筑之時，見有諸凢賦稅無力備辨者，發給大米五斗餘奇，以完貢賦。又於村民築諸垣之時發給神酒、燒酒猪豕等件以示鼓舞。故村民踴躍趨事，不日告成。其貽益不少。且與村民交以和睦，凢事行以正道，舉村人等無不感服。由是，賞賜爵位以表其行。

本年，褒嘉兼城、高嶺、豐見城三郡土民功勞，賜各爵位。兼城郡武富村後原所有產米四十三石起餘奇。水田專賴天澤以為耕種。雖逢小旱，水易涸裂其田。附近有泉混混，不舍晝夜。若於其地拙闢水塘，將其三面築石為圍，決排水道，使水注入該田，必有其水常滿。雖逢旱魃而無乾涸之憂。但計其工費，殆及銅錢一萬三千貫文，餘零不是，疲村之可辨。幸有高嶺郡土民一名、豐見城郡土民一名、兼城郡土民十一名，各自捐資拙開水塘，永貽利益。由是，賜各爵位以表其功。

本年七月二十一日，雷震北谷郡野里村界內高嶺原。此日廬居北谷郡野里村界內高嶺原久米村四男衛達義·渡慶次筑登之憲通被雷震死。

本年十月，雩。此年六月以來旱魃為災，雨澤不降。自十月初三日以至五日，照例禱雨。

本年，遣官弔祭溺死洋中者。上屆寅年之秋赴閩貳號貢船、巳年之秋赴閩接貢船、乾隆三十七年頭號貢船、嘉慶三年貳號貢船、七年頭號貢船，共計五隻不知去向。主上垂憐，特遣官，於天久濱弔祭其人，更至古來奉公在海溺死並諸船遭難不知下落人等亦行祔祀。

本年，遣官弔祭被浪捲死者。上屆乙酉，具志川郡上江洌村海水湧騰，有被浪捲去者，主上加憫，特遣官于村下屬之弔祀，併祔祭溺死各浦者。

四年辛亥，褒嘉中城郡土民新垣、喜舍場、大城等各賜爵位。中城郡安谷屋村前面所有石橋，近來就弱，不便徃還。計其修整之費已及銅錢一萬千貫文。其內四千七百貫文。自該郡發出六千三百貫文。有郡民新垣仁屋、喜舍場仁屋、比屋仁屋、大城仁屋等四名各自損資充數，堅行修葺。由是朝廷于正月二十八日各賜筑登之位，以示褒典。

本年，新立舉薦御近習役之章程。御近習役素無舉薦之定制。此年二月初一日，新立章程，或舉應充御書院當者，或舉任諸奉行職而才兼人者，或舉定役之離任者，或舉國族一兩人而充其役。至其交代之時，亦各隨其品級頂其後缺。

本年三月二十九日，久米島仲里郡儀間村洋面有異國船一隻到來。此日有異國船一隻到來。忽然間看七人坐駕杉板，撑來上岸。言語文字都是不通，用手比勢，有求牛之模樣。土民給以牛一口。該人立即回到原船。其夜開洋而去。其船形人貌，披圖對看，與阿蘭陀船人相同。[1]

本年，褒嘉金武郡並里村屋嘉筑登之母親長命，賜爵位併物件。屋嘉母親行年九十九，身體仍健，真是稀世長命也。由是，朝廷褒嘉其壽，許與黃冠妻一樣稱呼，併賜綿子二把，以示褒典。

本年，久志郡安部、嘉陽兩村境界夫理治密寄濱有一獸流來。此年該濱有一獸流來，其面目口齒似犬而有鬚，其腹兩邊有羽二，其尾傍有羽二，每羽各有爪五，其尾似猫尾而無耳顋。其色淡白，其毛細密，各處有黑色團點。其身長三尺許，圍二尺五寸許。

本年六月，城門立三重扉，或二重扉，又新立門扉，修理城垣。此年因異國人走到首里，徘徊王城近邊，乃於歡會、久慶、繼世門設立三重扉，淑順、美福等門設二重扉。且於城內各處新設門扉。更察城垣就破之處，改塗灰粉，固行修葺，以杜不虞。[1]

本年七月初三日，照例命官恭還禱雨之願。

本年，褒嘉八重山島黑島首里大屋子功勞，賞賜綿子。黑島村多年困疲，人居僅少。更兼地畝多屬石籍，產物無幾，至麻棉藍等項亦栽培不多。所受公布，每年購買以為織調。百姓人等氣力不奮，農業甘怠，欠貢滯賦，極其困窮。上屆亥年，令大屋子指揮百姓，自時厥後，與百姓相議，開闢地畝。其時送給神酒、燒酒等件，勤勵百姓，協同氣力，闢之耕之。是以此年而來，諸凢賦稅俱得納清，每日饔飱亦有餘無邇。又多栽麻棉藍等項，上而調辨公布，下而優備衣服。又該村百姓分居六處，難施指揮。該大屋子着令吏胥分頭加教，且見婦女奪力于織公布，不能兼修農業，乃引誘婦女始之如期織成公布，以其餘力勵修農業。且饑荒之時，見窮民者有欠滯貢賦者，即給大米，使其納清。且當農之時，不用徭役。凢事為村籌盡，使百姓家資就饒。是以申年以來預備下次貢賦。更有米穀之儲，今既如此，百姓逐年就饒，而習俗亦歸善美。舉村無不感服。由是，該島在番頭目等詳請朝廷酌賜褒賞。法司奏王。賞賜綿子三把，以示盛典。

本年九月，粟國島有白鶴一隻飛來。

本年，通行國中，加賦士民，以備冊封之需。此年通行國中，自下屆子年以至午年，令舉國士民加賦錢支，以備冊封之需。至七十歲以上老人恩免其賦。

本年，因真和志、東風平兩郡疲變就興，罷指揮司。[1]

本年，褒嘉赤田村密氏比屋根筑登之親雲上方登農功，賞賜大米。方登素志農務，撮集芋蔓諸品，擇取大黑芋蔓，播以其種，以其所生之蔓多方試栽，其結實甚多，成熟亦早，非他芋蔓可比。即以其法廣傳于世，使人饒備食物，貽益不少。由是朝廷賞賜大米三石起，以示盛典。

本年，褒嘉東氏渡久山親雲上政順功勞，賞賜知行。政順奉使于外，勤職于內。凢所有公務，安辦無悞。由是，朝廷賞賜知行二十石，以旌其功。

本年，始舉唐榮儒士一名，充為宮古島講解師。此年，命唐榮王氏新崎里之子親雲上瑞芝充為該島講解師赴島，教以経傳，其交代限定三年。其功勞同訓詁副師。

本年，泊村暨北谷郡砂邊村、西原郡棚原村大疫。此年十月而來，該三村熱病流行，人多身故。至十二月，恩准各村呈請，遣醫調治。奈疫氛未减，漸及國中諸島。而至翌年正月疫氛益熾。即飭僧侶在觀音堂、赤田御侍所、金城大樋川、儀保御侍所、宗之寄等處舉行祭奠，禱祛其疫。更於各衢且禪家僧侶自貢祭品禱除。疫氛尚未消祛，世上死者不勝屈指。官役等或有染疫，或有服喪，而致妨于公務。是以朝廷行檄國中，减省喪服日數，期服遵制。易目受十三日大功，受五日小功，以下只受送死一日。又於首里、泊、那霸、唐榮及附近鄉下廬居人民家貧致妨療治者，飭發倉米，或恤給之，或賤價賣之，或緩價賣之。此時官家富家亦令給錢米，以救急迫。至六月間，疫氛漸消，飭將喪服照例遵行。凢自內地至伊江、伊平屋、粟國、渡名喜、慶良間等島，其患疫身故者共計八千二百二十四名。

五年壬子，正月十一日，具志頭郡洋面有異國船一隻到來。此日有異國船一隻到來。時有男五名、女一名，坐駕杉板，盪到親港上岸。言語不通，用手此勢，索需豌豆、茶葉、活猪等件。土民即發給其件，使之駕回。未經半時，開船向南方去。

本年二月十九日，八重山島有異國船一隻漂來。此日，有異國船一隻漂來八重山島石垣郡崎枝村大崎洋面。時有華人九名坐駕杉板撑來上岸。即問其來歷，稱「我等係福建省泉州府、漳州府、汀州府等處人民，共四百五名，要到𠸄咭唎國營成生業。搭駕𠸄船在廈門開船，洋中陡遭逆風，漂到貴處，走上暗礁。正在危急，故離船上岸」等語。續又有華人三百五十名沠駕杉板二隻撑來上岸。翌日，見其船隨潮下礁，勸他速駕原船開洋回去。該華人等云：「看察風日，方始開去。」暫時又有華人二十一名上岸，共計三百八十名。即在赤崎地方起造窩舖樓，身給食。二十二日，又有𠸄人九名上岸。即另造窩舖安頓收養。至二十三日，𠸄人八名回到原船，揚帆開洋，向亥子方回去。該華、𠸄人等視其原船開去，俱有憂色。訪據華人口稱「船上人等搶我等於此地，不告而去，殊屬可恨。懇求給食收養，撥船護送」等語。又該難人所棲窩舖與在番公署相離遙遠，諸凢事務難以辦理。至二十七日，在該郡富崎地方盖起窩舖，將該難人等移籍棲居。厥後，華人二名染病身故，給棺埋葬等由，該島撥船飛報前來。由是特遣毛成美·伊波野里之子親雲上盛都、大夫鄭德潤·屋富祖親雲上及屬役等辦理其事。三月十六日，崎枝洋面又有𠸄船一隻到來，離濱約一千二百步。𠸄人沠駕杉板四隻，各建小旗，駛到該濱。內一隻備有大炮，其四隻人數共二百餘名。內一名携帶刀及鳥銃先上岸，直到前日華人所棲窩館，顧其窩無人，轉回杉板。立刻有二十名各携刀鎗上岸，有查問華人所居之況。即寫赤崎舊館至富崎新館地圖給他看之。二十名仍坐杉板，回到原船。十七日，居館華人三名要到𠸄船之時，逢𠸄人五名上岸，同坐杉板回到原船。其船運到富崎洋面椗泊，離岸約四百二十步。即向華人所棲窩舖連放大炮。嗣有𠸄人二百餘名，率同通事華人二名，分駕杉板五隻撑來上岸，携刀帶鎗，威勢猛烈。居館華、𠸄人等見之驚怕，逃野隱山，無一人留館者。訪據該通事，口稱「𠸄人等特為拿獲華人而來，不致碍于島民」等語。該華人等竄走之時，有中鎗而斃者三名，講情求和者十四名，在山縊死者二名。即將其五名之屍卜地埋葬。十八日，又有𠸄船一隻到來，椗泊富崎洋面。即有𠸄人十名、通事華人一名坐駕杉板一隻撑來上岸，隨訪來歷。據通事口稱：「華人四百餘名前月搭駕𠸄船，要到金山。在廈門開船，駛到半洋，該華人等發起邪心，打殺𠸄人船主、水梢等共六名。是以𠸄官要補該華人，率領兵卒而來。明日要見地方官説明此事。」既而駕回原船。至十九日，果有該兩船官員三名率同通事一名上岸，面會地方官，即云：「該華人等共是奸邪匪徒，必要捕盡。」即令通事徧行探查。此時探得華人三十名，即吩咐云：「汝等宜陳明前過，向官謝罪求和。」只有一名聽從其令，其餘不肯聽從。乃云：「與竄躲人等會同相議，如有聽從，應俟明日謝罪求和。」立刻逃去山中。時有逃去𠸄人一名從山出來，該通事即率其一名及聽從者，令華人一名一同回船。二十日，有𠸄官十名、兵卒三十名上岸，巡行四方，探拿華人五名。即云：「明日仍又東巡西查，務期拿盡。」二十一日，有𠸄官一名，率同通事一名上岸，云：「今日陰而不便查捕，今該華人等既躲山中，天氣雖晴，難以拿獲。且𠸄官等別有事情，不便淹留。回國之後，恃遣亞米理幹船盡行捕獲。」至二十三日申刻，兩船連䑸開洋，向戌亥方而去。該船開去之後，所逃華人先後回館，仍舊收養。因問曰：「𠸄人有説，汝等曾在洋中打殺船主、水梢等，果有此事乎？」據稱「𠸄夷船主等見我等如草芥，更將病人二名拋棄海中。我等不忍坐視其參暴，恕鬭殺」等由。又華人八名病故，即卜地埋葬。五月初四日，又有亞船一隻到富崎洋面停泊，離岸約有四百二十步。時有𠸄人六名、通事華人一名，坐駕杉板一隻撑來上岸。隨問來歷。據稱：「前月來島𠸄船二隻回到廈門，將該華人竄躲山中情狀聲明駐廈𠸄官。該官即云該華人等奸邪匪徒，不可使其久留小島，必須委員弁捕盡。乃將官員十一名、兵卒二百名，搭駕亞船，來到此地。明日要見地方官告知此事。」説畢即回。翌日午刻，有𠸄官十一名率同通事上岸。𠸄人一百餘名各携刀鎗，卒同通事上岸。至夜子刻，官兵人等𣲖為兩隊，各揚旗號，探哨山莊山野。自子刻以至翌日，捕獲華人五十名，傍晚回去。初十日晚，又有𠸄人五十名，各携刀鎗，卒同通事上岸，暫留窩舖。至夜亥刻，起身探查，捕獲華人七名。至翌日巳刻回到原船。十一日，又有小官一名，率同通事上岸，即云：「該華人等逃散四方，難以遽捕。原船暫且開去，在遣船隻，另設良策，盡行捕獲。」乃於十二日辰刻揚帆向戌亥方而去。該船開去之後，「該華人先後回館，仍舊收養」等由再経報明。前來夫已如此，必須咨請福建布政司，俟其咨覆；而後撥船護送。但恐華人等以其護送之遲，遂其逆心。或布政司遣撥兵船接取華人，亦不可定為。此時，遣向邦佑·松島親方朝詳、向超列·喜屋武親雲上朝張、大夫林奕海·田場親雲上，併加𣲖屬役醫生等，十月初五日到島。又為護送所留華人事，飭令本秋赴閩王舅、大夫等齎捧咨文，投請布政司。俟其咨覆而後撥船護送。叨蒙布政司轉詳〈督撫〉兩院，恭摺具奏外，飛咨兩廣督部堂，照會在粵夷酋，轉飭廈門領事，分別審辦。而給咨准其撥船護送之請。由是王舅等在閩稟賞商船一隻，令勤學鄭維新·池田里之子親雲上充其通事，率領舵梢。翌年五月，在閩船收到八重山島灣泊。該向邦佑·柗島親方、向超列·喜屋武親雲上等見有布政司咨覆，于本月二十五日回國。毛成美·伊野波里之子親雲上及久米村大夫以下屬役等，可留者留之，可回者回之。該華人除病故外，共有一百七十二人。特遣撥海船二隻，前抵該島。將華人等配載二隻，九月二十九日放洋赴閩。駛到半洋，忽值賊船。通船人等勵力交戰，該賊見其勢力微弱，飛上二隻，掠奪防船軍噐及公私銀兩、大小貨物、簪子、衣服、咨文等項。其一隻所帶咨文講情取回。又其一隻所坐華人在東龜洋面見有異船來到，心甚驚怕，懇請借杉板逃去。時因員役等講理相議，二十一名不敢逃去，四十七名自駕杉板逃去白犬。至于十月十四日，該員役等進到福州，稟報其由。公務完竣，翌年回國。至該毛成美及久米村大夫以下屬役等亦事竣回國。

本年三月二十一日，八重山島有異國船一隻到來。此日，有異國船一隻，漂到八重山島古米郡小濱島𠼯𡀔㕲(口怒)崎洋面，吏役等上船見之，有二人身體疲倦，有洋中遭難之模樣。即給喫湯粥，救其性命。既而訪問來歷。言語文字都是不通，用手為樣，懇求修船之間上岸寄居。即造窩舖于濱，使其居住。其後將船身所傷自行修葺。且隨其所需，惠給物件。該異人感而稱謝，於二十三日午刻揚帆開洋，向未申方而去。其人相、衣服及船形披圖見之，恰似阿蘭陀之人船。

本年六月十七日，雷震平良馬場北方。此日雷震該處圻堠，剝破一株柗皮。其柗徑圍約五尺餘，別無損傷。

本年九月初十日，雷震大里郡與那原村。此日雷震大里郡與那原村廬居崎山村文氏真謝里之子親雲上孝誠宅內，破其房眷，並無傷人。

本年十一月二十六日，久米島有異國船二隻到來。此日有異國船二隻漂到久米仲里郡儀間村大口洋面。其洋面隔岸約一里餘。時有異人十四名，坐駕杉板二隻盪來上岸，用手為樣，要求活牛。隨與牛三口，仍駕杉板回到原船。昏夜開船，不知去向。

本年，褒嘉孟氏石原親雲上宗隆功勞，賞賜物件。孟氏宗隆上屆丑年充為大平、八重山兩島檢使，兩島風俗共歸就善，多貽利益。由是朝廷賞賜掛物一幅、紋紬二端，以表其功。

本年，遣麻文芳·新嘉喜里之子親雲上真行前抵太平山島。太平山島吏役等於諸座公項及各村貯米收支無度，肆行虐民。必須委曲問案，以改其弊。且該島年凶民饑，朝廷賜借公米以救人命，於其支給公米于各村之時，固不可無坐監之人。至島民習俗亦當親行查看。為此特遣文芳督理其事。十月到宮古島，翌年五月回國。

本年，褒嘉八重山島平久保村前盛筑登之功勞，賞賜爵位。前盛人品不凢，與村人交以和睦。且平久保存積年困疲，户口减少，不能設建柵垣以防山猪。所耕地畝狹益就狹。但至近日，該村就興，生齒蕃昌。百姓以其地畝之狹不得廣行耕種。該盛督率村民築立猪柵，長八百二十間餘，闢成地畝三十二萬坪餘。其時給發神酒十八壇、燒酒六十沸、猪四口，以示鼓舞。又該島諸船所運穀物，朝廷經令裝運舊穀，則不可不廣墾地畝，多為耕種。該盛督率村民，闢墾地畝四萬八百坪，播種粟穀，自時厥後，獲粟頗多，不失諸船裝載舊穀之期。且將黑豆五斗六升分與村民，俟其刈粟之後，續種黑豆，每年多得出產，貽益不少。由是朝廷賞賜黃冠位，以表其功。[1]

本年，褒嘉八重山島竹富村大山筑登之功勞，賞賜爵位。竹富村素無水田，只有旱田。地皆瘦磽產物無幾。百姓十室九貧，諸凢貢賦難以調納。上屆辰年，着令該村大山為其指揮，遵即勵精加教，使百姓竭力農業。更於窮民缺賦者給米完納，於欠粟種者與播種。於改造驛亭之時，亦給米于土役，以勵其力，統計大米五石六斗三升、粟種三石二斗五升。又該村與繫船之濱相離遙遠，所有船具搬到村內，以為收護。至吏役等航到該村，上察風俗，下視耕耘之時，亦起造窩舖，使之留居彼。此多有力役之費。該山自損資財，起造窩舖于濱，長四間，橫二間，叠石作壁。至其修葺，亦自為羕辦。從時厥後，民得藏護槓柤之便。而至吏役航到該村之時，亦寓其窩舖，不庸另造。百姓多免力役之費。不但此也，各村船隻灣泊該濱之時，亦將公米私項收護該窩。島民甚得便宜。由是，朝廷賞賜黃冠位，以表其功。

本年，褒嘉那霸西村魚氏先許田筑登之親雲上普本妻忠志，世陞譜代籍。讀谷山郡比謝矼，先年因其圮壞，權設板橋，以通徃來。自時厥後，所築石址漸及崩落，不便人馬徃還。雖欲仍舊築架石橋，然公帑缺乏，難備其需。時有普本妻，將銅錢十六萬貫文奉借公家，築成石橋。由是朝廷賞陞譜代籍，以表其志。[1]

本年，褒嘉金武郡並里村仲田筑登之祖母長命，恩賜糧米。仲田祖母壽滿百歲，身體仍健，心志未衰，真是稀世長命也。由是朝廷月賜糧米一斗二升，以為養生之資。

本年，八重山島有他國杉板一隻、空船二隻漂來。八重山島小濱村所屬嘉彌真浦有杉板一隻漂來。其長六尋二尺，闊六尺五寸，高二尺五寸。其形似日本杉板。又桃里村所屬橋那濱新川村所屬長崎濱有空船二隻漂來。一隻長九尋、闊四尺五寸、高二尺五寸；一隻長四尋三尺、闊一尺五寸、高一尺。其兩隻形似中國船隻。共照旧例，以行燒化。

本年，太平山島大風大雨。太平山島自是年八月二十日之夜戌時至翌日，風雨大作，吹倒各村驛亭及人家共計四百三十八橺。其外，人家為風雨所吹損不得居住者不可舉數。時有狩俁村百姓大城筑登之被屋覆死。又漲水泊濱涯所築堤防，及其濱船屋下涯長十七丈二尺、橫二丈六尺、高一丈五尺許，併下地邊徃來浮道三百七十三尋餘，共被大波打破。又上地村叫做山敷田之處，離濱約四十尋許，海湖騰入其處約一丈許。且與那霸村叫做七嶺大道之濱，海浪騰湧，侵入五十尋餘與濱相離之旱田及該村後面各家床下。

六年癸丑，宮古島有𠸄咭唎國船一隻漂來。此年，𠸄船一隻漂到宮古島，擱礁擊碎。只有華人二十二名、女人二名、𠸄人六名上岸活命，其餘溺死洋中。隨將其由告諭留國𠸄人泊德令，知照該令云：「今有亞美堅火輪船到來，應勸亜官飛赴該島接取難人等回籍。」未幾，該亜船開洋赴島。為此特遣大夫鄭良佐·與儀通事親雲上、通事林仙芝·石原通事親雲上暨胥役等前赴該島，會同在番辦理諸務。

本年五月，停止龍舟競渡。此年，因亜美理堅船到來，停止五月初四日龍舟競渡。[1]

本年，異星見于酉戌方。此年自七月十九日至二十五日，每夜戌亥二時，異星見于酉戌方。其形似假辮，長三尺許。

本年八月二十三日，八重山島有異國舩一隻漂來。此日，有異國船一隻漂來八重山島西表郡鹿川村洋面。其船長二丈六尺，濶八尺二寸。其時，在番胥役等親徃查看，見其異人五名在船，即訪其來歷。言語文字都是不通，因用手為樣，遂覺洋中見遭風傷船、難以駕駛，請求修船。船內雖載大炮、鐵炮、鎗刀等噐械，然非兵船模樣。見其為人復非左道之徒，即在該濱起造木屋，四圍建柵，為之寓居。復藏置所帶軍噐，發與蔬菜、柴薪等物。且送給雜板、鐵釘、石灰等件自行修葺。又用手為樣，請求小舟一隻，即行發給。九月初九日昧奭放洋，向未申方而去。

本年十月，雩。此年九月以來旱魃為災，雨澤不降。自十月初九日以至十一日，照例禱雨。

本年，褒嘉吉維謨·佐久本親雲上孟伴教授經傳之勞，賜爵位。吉維謨·佐久本於其所授役職也無功可旗。但自幼稚時攻習経傳，功成拔萃，署任西平等講解師。且多年充各村講解師，用心如教，現今行年九十，尚教経傳，毫無厭倦，誠可謂補助教化者。由是朝廷賞賜申口座位。時有上諭，吉維謨年老身衰，難以步行，其進城謝恩之時恩准携杖，子孫扶行；嗣後如此老人進城之時，概照此例遵行。

本年，因中華賊氛未靖，遣官禱告諸神，早得安靖。上屆戌年以來，廣西省逆賊作亂，禍及各省，用煩宸慮。是年，特沠遣各官，于辨財天堂、辨嶽、觀音堂、関帝王、天尊廟、龍王殿、兩天后宮等處禱告諸神，早掃逆賊，以歸大平。而於辨財天堂、辨嶽、觀音堂等處，遣王子代禱。其餘王子暨按司、三人法司、御物奉行、申口吟味役等官，併紫巾官至筑登之座敷各一人，陪禱於関帝王、天尊廟、龍王殿、兩天后宮等處。本應遣法司官代禱。但因𠸄人留國，遣紫巾官代禱。申口座敷、當勢頭、里之子、筑登之各一人，總理司、長史、里主御物城陪禱。[1]

本年，褒嘉那霸府若狹町錢必達·先小橋川筑登之始常妻忠志，世陞譜代籍。本國將有冊封大典，其時欵待天使之費甚及浩繁。奈國財不裕，難以備辦。時有始常妻聞知其由，將銅錢十六萬貫文奉借公家，以補其需。由是朝廷賞陞譜代籍，以表其志。[1]

本年，准國頭郡罷退下知役一人，仍舊改立檢者。上屆午年，准國頭郡罷退檢者，加立下知役一人。至于本年，亦准罷退所加下知役一人，仍舊改立檢者。[1]

本年，褒嘉美里郡東恩納村島袋筑登之親雲上善行，賜爵位併物件。美里郡東恩納村積年困疲，貢賦欠額，百姓人等極其勞苦。去年，改割地畝，分授百姓，使之耕種。時有村民島袋深憫百姓勞苦，自己加授二十二地，以省百姓之勞。又前此借與其村銅錢九千百五十貫文，其村就興之間，免息寬期。且借與銅錢五千六百十貫文，償還所典一石四斗二合五勺之水田，交授村民，使之耕耘。又前年疱瘡流行、去年傳染疫癘之時，見察家道貧乏者，分給大米一石一升，為其療資。又上屆辰年饑饉之時，將大米五石一斗六升、麥二石六斗六升不加利息分借村民，以救其饑。且憐饑餓將死小民，分給麥三斗一升，以救蟻命。不但此也，於域中廬居人民，亦將大米四石八斗六升無息借給，以救急迫。至其親族貧人，屢給物件，使其不至饑寒。又逢村人拖欠貢賦之時，即借與米穀，以補其欠。闔村百姓大得便宜。由是朝廷賞賜勢頭座敷位併白木棉布二端，以表其善行。

本年，褒嘉八重山島登野城村伊勢户上地善行，賞賜爵位。八重山島登野城村伊勢户上地在心厚實，與村人交以和睦。又去年大風屢起，吹損東作。百姓等缺貢滯賦，甚及勞苦。該上地見察貧家，配給大米三石一斗，完納貢賦。又該村所栽番薯偶逢虫虐，結實甚少。百姓人等饔飱難繼，皆食粗菜蘓鐵，祛實聊繼日食。是時十月下旬，疫癘大臻，每家卧床者甚多。或有療資告乏及重病者，該上地深垂憐憫，巡到各家問病，復細問飯食有無。至其無食者，𣲖給大米一石六斗一升餘併豆醬五升，以免餓莩。又該島遇華人淹留，屢有投單，于村需索肴。該上地目擊歲已凶荒，民苦調辦。即發給牛二疋，折價大米二石五斗，其給村大米共計七石四斗七斘，甚有益于村中。由是朝廷賞賜赤冠，以旌其志。

本年，褒嘉西原郡小那霸村玉那霸筑登之親雲上善行，賞賜爵位。玉那霸小心甚厚，不特饒備父母衣食，凡事隨其所志，朝夕盡孝。其父登九十一歲，母登七十一歲，共終天年。至父母辭世之後，亦盡如在之誠，以致祭祀。又平日勸令家人克修職業，毫無怠慢，家財逐年就裕。且自親族姻𡛸婭至鄉黨老幼交以和睦。又見祖家貧乏，負債甚多，利息亦高。即賤利息，借給銅錢償還其高利之債。又每逢其祭祀佳節等日，即送給物件，以為補助。至若有時動發家財，周其急迫。現今家道已立，日食無缺，又每逢痳疹疱瘡暨凶年饑歲，於親族𡛸婭及村中人等家道貧乏者，或惠給米錢，或送給應用物件，以救急迫。且見送終之時無資葬送者，即將米錢給之借之，以行葬禮。又不論村民郡民，或有拖欠貢賦者，即發借完納。又去年疫癘流行，村中有嘉無資療治者，該霸動發銅錢二千貫文，不加利息借給于村，按名均支。且視察貧家給以米錢。又至郡中疲村，將銅錢一萬貫文不加利息借給于郡，使郡吏察其困疲之深淺，配給其錢，以便療治。且該疲村將收獲大米一包之地畝扣抵銅錢千二百貫文，或千五百貫文之利息借錢甚多，而交給財主之地亦不少。該霸見其利息之高，將大米一包之地畝限定銅錢二千貫文，借給自己銅錢九萬四千六十貫文，使其償還旧債。其賤息之餘一年，有大米六石餘甚為利益。而他家財主亦以霸。該霸如此籌盡，盡將其借給銅錢盡許賤息，將其賤息之餘每年償還旧債，奉納貢賦，漸就興旺。又該郡所有土地君廟甚及圯。該霸自損資斧，固行修葺。其為郡貽益不少，郡民人等無不感服。由是朝廷賞賜勢頭座敷位，以表其行。

本年，因八重山逢饑饉疫癘，賑賜物件。此年，主上召攝政尚惇·大里王子朝教，諭曰：「朕聞八重山島饑饉荐臻，兼以疫癘流行，島民人等極其勞苦，曷勝軫念之至鄉。宜與法司商議，賑恤島民，以免死亡。欽此。」遵即與法司相議，奏請諭旨，賜黑糖三樽、燒酒五十盃、入中壺三個、大米八十石、硫磺，併准該島所請，賜疫癘應用藥種等件，以昭救恤。

本年，因宮古島去年以來逢饑饉疫癘，再賑賜大米。[3]因宮古島饑荒荐臻，兼以疫癘流行，闔島人民飯食難繼。將去年賜借大米百餘石不敷其需。朝廷後賜大米八十石，以昭救恤。

七年甲寅，褒嘉武世英·渡名喜親雲上宗珍暨兼城、豐見城、宜野灣、中城、北谷五郡人民十六名皆賜爵位。高嶺郡與座河源遠流長，高嶺、東風平兩郡百姓人等注入其水于田畝，大得耕種之利。惟是水道屢破，雖経加修，難保歴久，水勢逆流。當旱魃時不得汲水入田之便，乞賜重修等由，兩郡吏役各兩總司稟請朝廷。當経武世英充其奉行，遵即發慮，著令永得耕種之益。又其加修之時所費銅錢尚有一萬六千貫文之缺。時有兼城等五郡人民十六名，各動資財補其不足。由是，朝廷賞武世英賜申口座位，賞十六名各賜爵位，以示褒典。


本年五月，停止龍舟競渡。此年因佛、英兩國人等留國，停止五月初四日龍舟競渡。[1]

本年七月，雩。此年五月下旬以來，旱魃為災，雨澤不降。自七月二十六日以至二十八日，照例禱雨。

本年，因北谷郡野里村熱病流行，特遣醫士，使之療治。此年，北谷郡野里村自三月中旬起熱病流行，人多身故。郡役人等備其情由報明朝廷。由是特遣醫士祖立輝·祖慶筑登之親雲上良薦，使之療治，併施防瘟之術。

本年，宮古島熱病流行，大風吹起，地𨺻潮湧。此年，宮古島自六月以至十月熱病流行，男女身故者共計六百六十餘人。又多良間島自閏七月初二日以至初四日狂風大起，吹損東作。且自十一日午刻以至未刻，大風吹起。未幾，大風又起，吹倒人家及諸木，並損人命。且是日未後地𨺻潮湧，島民驚怕，登岡避之。幸因其潮漸退，俱得歸家等由，該島員役等報明朝廷。

本年，久米島報明去年島中熱病流行，多有死者。去年，[4]久米島具志川郡風旱為災，損傷番薯。且自十一月初旬熱病流行，死者五十餘人。至仲里郡亦年成不淑。更有熱病流到兩三村，死者八九人等由，詳報朝廷。

本年，褒嘉與那城郡前任地頭代屋度名村名嘉村親雲上、宮城村掟當山仁屋暨人民十九名，皆賜爵位。與那城郡名城村水田素少，其田多賴天澤，以為耕耘。雖逢小旱，水易就涸，稼穡不登，拖欠貢賦。百姓人等共及困窮。嘗見岸本、池味兩原有泉湧出，意謂：若于此地決開水道，則雖逢旱魃，不愁水涸。雖開新田，亦無水缺。乃村民困疲，不能備其開水道之費。時有前任地頭代名嘉村親雲上、宮城村掟當山等，率同村民十九名各損資筭，在岸本原地勢流下之處探求水源，築堤留水。其高二丈二尺。既而鑿開堤井，長五間七合、橫二間八合、高四尺五寸。又決排溝洫，長五百七十八間二合、高六尺八寸七分，導疏其水。且於其溝洫築架石矼兩座。又在池味原鑿開泉井，長一間三合五勺、橫四合五勺、高二尺。即於其下流掘開堤井二。其一長十二間三合五勺、橫四間、高五尺；其一長五間五合、橫三間八合、高五尺。且決排溝洫，長九十三間、高三尺。又掘開新田四千百二十六坪餘，村民注入其水，以為耕種。其產米計及九十斛起之多。附蒔禾苗，亦隨時發生，甚貽利益。由是朝廷皆賜爵位，以示褒典。[1]

本年，褒嘉八重山島與那國松田，賞賜爵位。八重山島與那國村田原所有板橋兩座，屢致圯壞，不勝重修改造之煩。更兼每逢風雨之時被水捲去，人馬難通。既有徭役之煩，復有諸凡之費。時有村民松田自損資斧，僱募夫役，併給大米一石五斗起、燒酒九十沸、活豚二疋、茶葉等項。勸夫役使之徃半里餘之遠搬運大石，堅架兩矼，永成徃還之便。由是朝廷賞賜赤冠，以示褒典。[1]

本年，褒嘉兼城郡人民，賞賜爵位。此年，管理異國事務之倭役坐駕海船，前赴大島。洋中遭風，飄流喜屋武洋面。時有兼城郡土民等見其急難之狀，盪去小舟為之引導，轉到那霸川。由是，朝廷皆賜爵位，以示褒典。[1]

本年，褒嘉伊平屋島地頭代名嘉親雲上暨島民四名，皆賜爵位。伊平屋島野甫村素無泉水，百姓人等常赴西原泉水，分其先後汲來為用。其井離村約有半里之遠，費徃來之隙。況逢旱魃之災愈有不便。奈百姓困疲，不能為掘井之計。幸有地頭代名嘉親雲上暨島民四名各發銅錢一千貫文，交給總夫，令在村籍內鑿開泉井。其高三丈、橫六尺許。從時厥後用水有餘。百姓無費遠行汲水之隙，永得利益。由是朝廷皆賜爵位，以示褒典。[1]

本年，褒嘉伊平屋島島尻村伊禮筑登之親雲上暨人民五名，皆賜爵位。伊平屋島島尻村素有兩井，其一泉水易涸，村民專賴我湯嶽禾之井，聊為汲用，甚不便利。且其井一帶地方素有產米十石餘之田，每年專賴天澤，以蒔苗種。一逢旱魃，百姓有汲水入田之勞，費隙不少。或有蒔種失時，禾穀不登，拖欠貢賦。況其近邊多有毒蛇，汲水人等屢遭其害，而損性命。舉村人等見村下海涯有泉湧出，意謂：若在此處掘開泉井，無缺水之憂。然村疲民苦，不能調備其費。時有其村伊禮筑登之親雲上暨人民五名，各發銅錢一千貫文，視察百姓農隙，着令自海涯導其泉于村邊，鑿開水井。其高一丈五勺、橫六尺。從時厥後，不唯用水饒足，且汲入其水于田中，得以耕種之便。更不費百姓之隙。其為益不少。由是，朝廷皆賜爵位，以示褒典。[1]

八年乙卯，遣向統勳·柗川里之子親雲上朝堯、武憲章·與儀筑登之親雲上喜展等抵宮古島，查改橫行。宮古島、多良間胥役人等好利虐民，而民亦怨其胥役，視之如仇。朝廷聞之，特遣向統勳、武憲章等查改前轍。三月十七日到宮古島，七月初二日囬國。

本年，豐見城郡金良、平良兩村旋風大作，吹倒各處人家及諸木。

本年，有銅錢自空落下桃原村無系新垣筑登之家庭。此年正月十二日以至十七日，於新垣筑登之家庭有銅錢自空連落，共計五貫八百五十文。疑是有狐投之。

本年，有西洋船一隻到久志郡嘉陽村洋面停泊，隔岸半里許。時有夷人坐駕杉板上岸求牛。即設詞推辭。又求活羊、番薯、草蓆等項。即給活羊大小三口、草蓆三張、番薯二十觔。該夷駕回本船，向巳午方揚帆而去。[1]

本年，褒嘉名護郡宇茂佐村前任夫地頭岸本親雲上善行，賞賜爵位。名護郡許田村積年困疲，缺貢滯賦。或借銅錢，或典田畝，或粥人丁，聊為調辦。百姓勞苦年增一年。雖経發給郡項為之補助，然全郡均疲，無甦其困之力。上屆子年，有岸本充為下知人，善加指揮。更自前年至去年，動発銅錢一萬二千貫文，惠給村民，贖回所典產米十包之田畝暨所鬻人民一名，又償還欠債銅錢二千貫文，為村多貽利益等由，酋長等呈稱田地奉行、兩總司檢者等，加具印結，稟明朝廷。由是賞賜勢頭座敷位，以示褒典。

本年四月，雩。此年正月下旬以來旱魃為災，雨澤不降。自四月初三日以至初五日，照例禱雨。

本年，因獄廷公務逐漸繁多，添設大屋子三名。

本年，將獄廷大屋子主取俸祿仍照向例，發獄廷公項賜之。獄廷大屋子主取所有俸祿，例發獄廷公項頒賜。但因其公項缺乏，乃動朝廷公帑賜之。今因獄廷公項就饒、朝廷公帑甚乏，仍旧発獄廷公項賜之。

本年，恩納郡谷茶村旋風大作，吹倒各處人家。

本年，遣取納座大屋子毛文芳·屋部里之子親雲上安行、高所筆者毛應昌·嵩原里之子親雲上安寬前抵久米島，加教改俗。久米島兩郡困疲已極，生齒亦少。所有貢賦難以調辦，而習俗亦就頹靡。由是特命取納座大屋子毛文芳、高所筆者毛應昌等，兼帶本職赴于久米島，與在番相議，查問加教併改風俗。

本年，罷加遣醫生于宮古島。宮古島素無醫生，三有所遣醫生一人，以行療治。然將其一人之力，不能遍行療治。至嘉慶十五年，因該島呈請加遣醫生一名。今該島既有學醫者三，與所遣醫生相會，行療無缺。由是該島在番頭目請罷加遣醫生。朝廷允焉。[1]

本年，毀破安謝港一帶所圍庄田，仍為舊形。那霸、泊、安謝等港，乃係王城風水，最為要適等由，載在地理記。但于道光十六申年，准將浦添郡勢理村境內、城門原下面一帶瀉地開成郡民庄田，叠石為圍。又于乾隆二十卯年、道光四年，准將真和志那安謝、天之兩村境內，密那都、喜利知兩原所有曝塩沙場及沿海山野開成庄田，叠石為圍，甚致風水之妨。由是着令兩郡毀除其圍，仍為舊形。[1]

本年，褒嘉八重山島與那國村登野城，賞賜爵位。八重山島與那國村福見田原、南風福見田原兩處，素有產米九千束之田，多賴天澤，以為耕耘。一逢旱魃，乾涸不得隨時耕種。先年，有本村登野城仁屋父親加那鳩間動發大米二石五斗五斘起、活豚二口、燒酒一百二十沸，僱募許多人夫，在唐家古川之中途築畦，長九尋、橫五尋、高自五尺以至七尺。將向田中決排水道之時，不幸身故，不能告成。上屆亥年，有其子登野城繼求先父之志，動發大米一石五斗起、活豚二口、燒酒一百二十七沸，僱募人夫，自該畦至水田決疏水道，長四百四十二尋三尺。至于去年方告其成。從時厥後，雖逢旱魃，田水常滿，不失耕種之時。又至去年米粟不登，村民都欠其種，不得播蒔。該城發給稻粟九斗三斘先，隨時播種，其為村中之利，乞酌賜褒賞等由，百姓人等僉呈，在番頭目、胥役等加具印結，稟明朝廷。由是賞賜筑登之座敷位，以示褒典。[1]

本年，褒嘉八重山島平久保村大濱仁屋，賞賜爵位。八重山島平久保村境內安良所有地畝原設柵垣，以防山猪之害。上屆未年疫癘痳疹流行之時，村民斃死，户口减少，不能遍修其柵。只得柵圍三千二百坪以為耕耘，其餘置之荒蕪，以致貢賦之欠。若不仍設猪柵，廣為耕耘，則百姓極及困窮。是以上屆午年，村民皆議設建猪柵。時有本村大濱，動發燒酒三十沸、活豚二口、神酒中壺六個、大米一石五斗起，賞給村民，使其勵為建柵。故將九十名之力，僅五日內，設柵告成。其長一千九百八十五尋、高自五尺至七尺。即於該所捨荒蕪之地墾開旱田四萬四千八百坪，得以栽粟。翌年以來，完納貢賦，毫無拖欠。又有村民貧乏無能畜牛馬而致農務之妨者，該濱給以牛馬。又前年改作驛亭之時，該濱以村中無木匠人，發大米三斗七斘起，自他村僱來匠人，發給燒酒二十沸、神酒中壺三個、活豚二口，使匠人等勵力造作，不日告成。不但此也，至修路之時，亦給燒酒十沸、神酒中壺三個，以示鼓舞。甚為村中利益。伏乞酌賜褒賞等由，百姓等僉呈，在番頭目、胥役等加具印結，稟明朝廷。由是賞賜筑登之座敷位，以示褒典。[1]

本年，褒嘉西原郡小波津村吳屋筑登之親雲上善行，賞賜上布。西原郡小波津村吳屋筑登之親雲上孝心甚厚，其父母在堂之時，不特不欠衣食之奉，凡事順其所令，朝夕盡孝，使之歡心度日。及老邁，愈備衣服，以蔽親體。至父母辭世之後，亦盡如在之誠，以行祭祀。又內自親族、外至村人，交以和睦。且見嫡家貧乏，為債所困，即為之發慮，使其低利息改借他家，償還高利之債。更設搖會，使其早収償清所員欠債。且每逢祭祀佳節等日，送給物件于村人，以為補助。且每逢痳疹痘瘡及凶歲之時，或動米錢，或發應用物件，𣲖給親族、村人貧者，以救其急。且遇貧者缺乏葬資之時，即發借米錢，以全葬禮。且見奉納貢賦之時無力納賦者，即亦借給完賦。且於前年疫癘流行之時，動發銅錢三千五百貫文，不加利息，𣲖借村人，以助療資。更看察時勢，發給米錢，以行救恤。舉村任命無不感心，伏乞酌賜褒獎等由，耕作當及頭目等呈稱田地奉行、大美御殿大親總司檢者、指揮司等加具印結，稟明朝廷。由是賞賜工布三疋，以示褒典。

本年，褒嘉林奕海·田場親雲上功勞，陞紫金大夫，併賜知行二十石。林奕海勤職于內共計五次，一充著作文章副師，一充著作文章總師，一充講解師，一充國學講解師，一充長史。又奉使于外共計五次，其內一充進貢大夫，一充料理漂到八重山島華人事務之大夫。此兩次大夫任重事大，誠有不凡之功。由是朝廷賞陞紫金大夫，併賜知行二十石，以旌其功。

九年丙辰，正月十五日，有西洋船一隻到來那霸洋面。此日，有西洋船一隻到那霸洋面停泊。即遣通事問其來歷。據稱係亞米理幹國商船。通船人數共十名，〈內一人婦女，一人二三歲女子〉曾在金山開船，已歷百餘日要求粮食；來到貴國，乞准佑計洋銀五千圓，許之價發賣米豆等語。即以小國穀產不裕、不能調辦辭之。續有請求柑子、草花、蔬菜等種，即酌察給之該亞人送以小洋錢一圓。本日開船歸去。〈原是正月十三日亞船駛過兼城郡洋面。時亞人三名坐駕船盪來糸滿村濱邊上岸。村人見之，徃濱檢束，該亜人勒載村人一名于脚船，率囬本船。至十五日，該船収到那霸洋面停泊。即該一名駕引導船回來。訪據該一名口稱「亞人等要使吾引駕前到那霸洋面。但言語不通，難以引導。至其日食，每日給與番薯糕餅，併給烟草」等語。〉

本年，命向汝勵·翁長親方朝典充為檢使，前到宮古、八重山兩島。宮古、八重山兩島近年百姓困疲，風俗頹靡。特遣向汝勵·翁長親方朝典，帶總山奉行前到兩島，教以変疲改俗。翌年五月二十三日回國。

本年二月二十一日，雷震宜野湾郡真志喜村界內大川原。此日，真志喜村宮城筑登之親雲上妻併其孫那美兩人被雷震死。

本年，有華船一隻到來宮古島。此年，有華船一隻到來宮古島長間村平底洋面，不知何省船隻。通船人數共計七名，其內四名坐駕脚船撑來上岸，言語不通，漢字不知，用手比勢，有求用水、烟草景況。島民察而給之。該四名即回本船，開洋歸去。

本年四月二十七日，雷震寄居南風原郡兼城村界內新川原長尾筑登之宅。此日，南風原那宮城村仲里筑登之親雲上避雨，暫居長尾宅之時被雷震死。

本年五月初八日，有西洋船一隻到來八重山島宮良郡志良波村洋面。此日，有西洋船一隻，停泊八重山島宮良郡志良波村洋面，離岸約五百尋許。至于翌日，夷人九名、華人一名，坐駕脚船撑來上岸。隨即問其來歷。據稱係亜米理幹國船隻，通船人數共計亜人三十六名、華人六百名，曾在廣東開船，歸國駛到洋中，遇風折桅，要加修葺，收到貴島，三四日修竣歸去等語。既而有求番薯，隨給五十觔許。該亜人稱謝，駕回本船。至初十日，又有亞人十名、華人一名，坐駕脚船撑來上岸。即將酒瓶三個、光餅一包強給通詞役等，駕回本船。至十二日，又有求活鷄五隻、番薯百觔。隨行發給。該亜人謝，送白豆五升，併裝入卷烟草小匣一個。本日開船歸去。

本年，褒嘉勝連郡南風原村併濱崎村人民功勞，各賜爵位。嘉勝連郡南風原村比川原有旱田地勢斜低，土性瘦薄。兼屬濕地，每年東作不登，貢賦欠額，百姓人等皆在困窮。村人二十三名意謂：在該田上邊掘得泉水，則可排通水道，改為水田。乃於前年協同濱崎村人五名，各損資財斧，掘開堤井，以石築圍。其井長十三間、橫九間。其畦高一丈一尺、水深八尺。在其東方掘排溝洫，長二百二十五間。在其西方掘排溝洫，長二百五間、橫四尺許。更墾其南方土山，掘排溝洫，長十三間、橫三間、高五六尺許。即掘成產米三十石五斗起餘之水田。除原租外，加增二十九石四斗八斘起餘。又於其附近素有十二石五斗起水田，專賴天澤，以為耕耘。一逢小旱，其水就涸，植稻失時。自排設該水道以來，注入其水，隨時植禾，永貽益于村中。由是朝廷各賜爵位，以示褒典。[1]

本年九月初九日，雷震東村田頭筑登之女子真蒲户宅。此日，租居真蒲户宅之無系宮城筑登之男子守人婦女加彌冒着雷烟身故。其舌少黑。奴女加真亦驚倒絕氣，幸因調治全命。〈損破屋上約方二尺〉

本年，褒嘉久米具志川郡山里村山當安里仁屋功勞，越階陞黃冠，併賜白木棉布三端。久米具志川郡山里村山當安里仁屋勵修職務，未少怠惰。且上屆子年八月，該郡船隻裝載公物，在兼城港繫繩候風，忽遇暴風，其繩磨斷。正在危難之間，該安里急駕本船，又入水中繫繩救護。又上屆辰年七月，宮古島船隻載運公布，停泊兼城港之時，陡遭暴風，漂到巴那崎衝礁損壞。該安里施下繩子，撈起公布箱。又上屆巳年五月，具志川郡船隻裝載公布，在兼城港開洋。駛過具志川村洋面，陡遇風根，轉旋拋錠停泊。奈風波猛起，正在危急，該安里飛赴仲里郡，雇來小舟，駕上該船，商議船人，仍舊歸到兼城港外洋。將其公布箱盡載小舟上岸。至其本船，亦繫繩救護。又去年八月，具志川郡船隻裝載諸凢公務，等候順風之時，陡遇大風，雖經加繫繩子，砍去桅檣，奈因風波漸猛，縤緝半斷。船上人等連忙上岸，船將覆沒。該安里與船人相議，一同泅水上船。更入水中，百般拮据，保全船隻，不失公物。由是朝廷越階陞黃冠，併賜白木棉布三端，以示褒典。[1]

本年，褒嘉宮古島仲筋村蒲户砂川、麻加路仲筋、斗户狩俁、山户來間、仁牛仲筋等五名，越級皆賜筑登之座敷位。宮古島多良間島胥役人等好刻虐民。前年，有該島仲筋村蒲户砂川等五名，坐駕小舟來到內地，稟請查改橫行。至于去年春，朝廷特遣松川里之子親雲上、與儀筑登之親雲上等，使之逐一詰問。及其回來，報明實情相符。即以該胥役人等按律加罪。該砂川等不惜性命，跋涉遠來，以極島民之苦，洵屬不凢。由是朝廷越級皆賜筑登之座敷位，以示褒典。[1]

本年七月下旬以來，真壁郡名城、真壁、宇江城、真榮平四村有鷄鴨染疫斃死。真壁郡名城等四村，自七月下旬疫氣流行，鷄鴨斃死，每家或二三隻，或五六隻，共計一百餘隻。各村人民向神禱告，以後斃死漸少。至于九月，其疫全消。

本年，暫退久米島在番筆者，特遣取納座、高所役人各一名，兼帶本職，前抵該島，任期二年。每事教以善道。久米島兩郡因困疲已極，貢賦難辦，至于土俗亦就頹靡。由是去年特命取納座、高所役人各一名前詣該島，每事與在番妥議，指揮島民，正有変疲就旺之狀。若令半塗罷退該役人，則前功盡廃，仍入困窮之境。由是暫退在番筆者，命該役人各一名兼職到島，任期二年，與在番相議変疲改俗。

本年十二月，雩。此年十月以來，旱魃為災，雨澤不降。十二月二十日以至二十二日，照例禱雨。

本年十二月三十日，有唐榮王維禎·小渡里里之子妻一產三女。

十年丁巳，正月初五日，於大里郡稻嶺、目取真、湧稻國三村有雪降，其大如唐豆。

本年二月，雩。此年旱魃為災，雨澤不降。二月二十九日以至三月初一日，照例禱雨。

本年三月，大雩。客歲十二月以來禱雨，雨次未見其效。本月十三日，主上親詣雨乞嶽併辨嶽禱雨。更令爬龍舟于龍潭。又行檄國中暨附近諸島，巡察山藪，拾集暴骨，擇地埋葬，賜安魂。且墓墳大壞、屍骨暴露，猶無子孫可修者，加修葺以安幽魂。至于四月，雨澤大降。

本年六月二十四日，於靈嶽、神宮等處始行禱雨報祭。向例於靈嶽、神宮等處禱雨，無行報祭。今般主上降旨，令諸官議定，照例典禮，盡行報祭。乃于六月二十四日親詣雨乞嶽併辨嶽，始行報祭。其餘靈嶽、神宮等處，或遣官，或令禪家、聖家報祭。[1]

本年，褒嘉與那城郡平安座村前地味親雲上、屋慶名村前池味親雲上二名，暨郡民二十六名，各賜爵位。與那城郡平安座村濱遠山野，原係地勢斜下、風波騰虐之處。前、去兩年，被大風吹損所有稼穡之地，殆及崩破，不可不及早修葺。因計其費已及銅錢二萬貫餘文，奈村民困疲，無力調辦。幸有平安座村前地味親雲上、屋慶名村前池味親雲上兩人，率同郡民二十六日各自損資，固行修葺。仍使不失舊形。又見地畝之境土高危險，乃鋤平其土，以石築成七階，而將地畝六百八坪七分、山野三百四十一坪三分，新掘水田共計九百五十坪。又以其田無水，乃探求泉水，掘作潴池，以其水注入田中，永為播種之益。由是朝廷各賜爵位，以示褒典。〈平安座村池味親雲上懇請舉庸其功，隨行允准。〉[1]

本年，褒嘉勝連郡比嘉村知念筑登之親雲上暨比嘉村、濱村、平敷屋村人民十八名，各賜爵位。勝連郡濱村只賴一井，以為汲用。雖遇小旱，其水就乾。又所有水田多賴天澤，禾苗不秀。一遇旱魃，以就乾涸，難以栽稻。村人意謂在港原南方岩下掘開一井，必得混混之泉。乃計其掘井及設堤井之費，已及銅錢二萬二千四百五十三貫二百五十文。奈村民困疲，無力備辦。幸有比嘉村知念筑登之親雲上，動發銅錢二千六百九十一貫二百五十文，率同比嘉村、平敷屋村人民十八名，掘開水井、堤井，更決排溝洫，以通水道。自時厥後，雖遇旱魃，用水有餘。而至附近水田亦無涸裂之憂。又見兼久地畝土性瘦薄，新開水田八百九十九坪七分，永為百姓之益。由是朝廷賞知念越階陞座敷位；賞十八名，各賜爵位，以示褒典。[1]

本年，褒嘉伊平屋島夫地頭西親雲上、西銘筑登之二名，各賜爵位、物件。上屆寅年十二月，有中華船隻漂到伊平屋島田名村洋面衝礁損壞。此時夫地頭西親雲上、西銘筑登之兩人飛赴其場，照料周全。由是，朝廷賞該西，陞勢頭座敷位，併賜白木棉布二端；賞該銘，陞黃冠，併賜白木棉布一端，以示褒典。[1]

本年，褒嘉渡嘉敷郡首里大屋子金城筑登之，賞賜爵位、物件。渡嘉敷郡阿波連村，每逢慶賀祭祀之時，前抵那霸，多買燒酒以及諸物，費財不少。至其土俗亦不善美。諸郡首里大屋子金城任其村掟之時，停止其費，改正其俗。又該村每遇耕作，當山當木眉細工交代之時，欲頂其缺者，從前呈請驛亭，不便選人。該城為之照料，改為先呈村役，然後詳薦驛亭之例。從時厥後，議選人才。最見其精。又該城為村照料，俟貢賦全納，即以其由報明驛亭，併百姓人等援以為例。不但此也，所有貢賦暨郡中之費預察時勢，着令百姓為之備辦，借給富家，加以利息。當奉納貢賦、郡費之時，取之為辦，使百姓不至勞苦。又渡嘉敷村在番舍館租米向例，令村民公辦，交給館主。該城任掟役之時，着令以其舍館改為公役，以其租米納入于村，以為貢賦之補。又杣山樹木漸就憔悴，造船材木難以調辦。更入山伐木者倍于昔日。該城見察山木之盛衰，其就衰之處立定年期，確禁伐剪。日後必有牛山之美。該城為村照料，貽利不少。由是朝廷賞賜黃冠併中布二端，以示褒典。[1]

本年，禁止儀保御侍所近邊開市貿易。近年以來，儀保御侍所近邊開市貿易，當多人會集之時，擠擾侵路，甚致徃來之妨。且其近邊地勢斜下，逢下雨時蹂躪泥淤，路滑難行。老人胎女不免顛倒之憂。不但此也，其路西方每遇下雨土水流下，地勢甚低。又其近邊自虎頭以至西森寶口、唐榮松山等處地脉貫通，甚係王城風水等由，載在圖帳。今乃如此開市踏荒，則樹木不茂，遂失風水之雅。由是朝廷禁止在此貿易。[1]

本年七月初八日，宮古島送來漂風阿蘭國人。此年閏五月二十七日，有異國船一隻漂到宮古島屬多良間島他嘉田洋面。通船人等配坐杉板二隻，盪來前泊本所。胥役人等徃到該場，只見難人二十七名〈內一人婦女、一人幼女〉携帶諸器諸物上岸。〈櫓十個、楫二把、圓木二本、杉板檣一本、術玉五個、布帆大小三幅、帆繩三十二修、裝入塩肉桶子一個、鏡一面、遠鏡一個、裝入書籍銅匣二個、錫匣一個、黑漆長箱一個、螺貝一個、諸國畫圖一卷、鉄炮七丁、大刀一把、裝入光餅布袋一包、裝入衣裳布袋大小二十六包、銅缽一個、活猫一口、活犬一口。〉即將該難人等召入仕上世家，飲湯喫粥。訪其來歷。言語文字都是不通，以手為樣，恍亦擱礁碎船上岸活命之意。又示此家近海，不便居住，請棲寓村中之意。該胥役等見其無可疑者，率到驛亭，安頓收養等由。六月初四日，有飛船報來。即遣唐榮大夫、通事暨諸役人等為之籌畫。該大夫等已備行裝，將赴該島。但隔海小島以供應不週，本日送到狩俁郡狩俁村安他古里地方。隨即在番吏役等親赴該場，合通詞役問其來歷。言語文子畧通一二，兼之以手作樣，答未「係阿蘭國商船，在上海縣開洋，要到新嘉波拉。駛到半洋，陡遇大風，漂來貴島擱礁擊碎」等由。即率到狩俁驛亭，安頓收養。至于初五日，該難人頭目等以手為樣，懇請早送內地。即令通詞役答云：「此事曾已報明內地，俟其覆到，方行解送。」該頭目等變色不答。至于初六日，赫然奮怒，以手為樣，示以今當解送內地，否則放鉄炮損人命之意。乃不得已，遂云：「候風解送。」至于七月初六日，該難人等示以今日開船，解到內地之意，皆帶貨物，起身出來。即遣通詞役等隨同該難人等，配坐杉板二隻，盪來平良郡屬漲水泊，移駕馬艦二隻，沠撥宰領人，連䑸開洋。至于初八日，送到那霸港外洋。隨即攝政以下官役等徃到那霸，遣唐榮大夫、通事問其來歷。該難人等答以前由。即請早使上岸。隨將人數併貨物暫卸來臨海寺，給以茶糕點心。該頭目問曰：「使我等棲寓何處？」即答曰：「安頓聖現寺。」該頭目又曰：「我是帶妻同來，懇乞分館居住。」即將該頭目夫婦安頓該寺拜殿，將其餘安頓寺裡，加意收養。嗣遣毛有增〈目吉親方〉稱地方官，率同唐榮大夫、通事恤給禮物，〈白蔗六緞、西紙十個〉問其安否。該難人等大喜鳴謝。又見其衣服等類不全備，即酌給諸件，〈白木棉布二十七端、蚊帳五床、烟草十三觔、木套二十七隻〉以充其用。又遣通事問曰：「何如回國？」該難人等請求附搭貢船，解送中華。即辭曰：「本國貢船坐駕多人，難以搭送。若不到來，則于貢船入閩之時寄書于留華官員，招來西洋船隻搭駕回籍。」至于九月二十三日，有異國船一隻到來泊村洋面拋錠停泊。隨即攝政以下官役等徃到泊村，遣唐榮大夫、通事問其來歷。據稱「係阿蘭國商船，通船人數共三十七名，曾在日本長崎地方開船。該國船隻漂到本國，擱礁擊碎，今要迎接難人到來本船，將以明朝開洋回去。懇求發賣食物、柴薪，以備難人船上用。且其漂到以來每日所給物價，將要償還。更乞佑等佈告」等語。即查今該難人等遭風漂來，情殊可憫，不消領價，更物柴薪亦應明朝委員發給。該蘭人等大歡稱謝。之于翌朝，酌給諸物，〈白米二斛四斗三斘、番薯千六百二十觔、蔬菜五百四十觔、活猪三口、活鷄五十隻、鷄蛋三百個、柑子五十個、菓子五十個、柴薪六十、綢紗〉為食用。又憐其衣服不備，難以耐寒，即給棉襖各一件、綿褲各一條。該難人等逐一收領，搭駕本船，揚帆而去。[1]

本年，褒嘉納殿筆者翁兆鷺·伊集里之子盛達，賞賜中布二端。納殿御藥，例俟役人任期將滿之時造冊報銷。上屆寅年，盛達任加勢筆者之時，朝廷將應否每日報銷之處令其考覆。據稱「華倭兩國暨本國藥財，共有一百八種。若准折耗，多于前例，而行報銷。更准御用藥財所定觔數，每月限定五貫百九十二錢，折價千二百九十八貫文。內依照公用藥帳之例，檢者押印，以行報銷，則應每月報銷」等語。隨令加詳照料。該盛達至十二月，拜充本筆者，勵盡精力，自卯年正月以來，逐月報銷。至卯、辰兩年役務全竣，毫無疏漏。由是朝廷賞賜中布二端，以示褒典。[1]

本年八月，主上始詣聖廟，親行祭奠。

本年，飭行太平、八重山兩山，將明年應納御服之布從儉成紋。太平、八重山兩山困疲已極，百姓勞苦。主上聞之，特降諭旨，恩免明年奉納御服之布。法司議奏：「御服之布，實係不輕。請飭該兩山從儉成紋。」主上允焉。

本年，開列罪科條目，飭行國中諸島每月誦讀，咸使聞知。本國百姓等有犯法𨺻罪，此不知刑法之所致也。由是，朝廷開列科律條目，更於律書內選其可戒者，分條造冊，飭行國中諸島，如讀教條。每月讀之，以示刑法之可畏。

本年，褒嘉宮古島人民三十四名，各賜爵位。宮古島積年困疲，更兼上屆子年以來屢逢餓饉，民無實物餬口，塞牛為食。牛已殆盡，每村盡畜二三口。當耕田時甚有不便。但島民困疲，無購買牛馬之資。幸有島民三十四名，將所墾山野之田畝暨牛馬豚等項分給各村，以為利益等由，檢使向汝勵〈翁長親方朝典〉報明朝廷。由是賞西仲宗根村加呢川滿，越級賜筑登之座敷位；其餘每名各賜爵位，以示褒典。[1]

本年，褒嘉八重山真榮里、平得、新川、大濱、白保、桴海、平久保、川平、竹富、西表、登野城等村人民十六名，各賜爵位。八重山島積年困疲，人口牛馬比前减少。而疲村牛馬尤鮮，不得耕田之便。行有各村人民十六名動發米麦、農器、牛馬等項，分給疲村，以為耕耘之便。且該島人民不論長幼，皆受貢賦。子幼之時，父為賠納。極其勞苦。以教育子者小矣。今該十六名內七名為子賠納，好生養育等由，檢使向汝勵稟明朝廷。由是各賜爵位，以示褒典。[1]

本年，褒嘉宮古島川滿村麻多呢川滿，賞賜赤冠。麻多呢川滿幼稚之時喪父喪母，只將自己之力奉養把十餘歲之祖母，併養幼妹。而于祖母平日羕隨，其志厚盡孝養之道。且勵修農業，除奉納自己貢賦外，幼妹所受年貢公布亦致納清，洵屬不凢者等由，胥役人等暨舉村人民僉呈在番頭目等印結稟明。又有檢使向汝勵報明前由。由是朝廷賞賜赤冠，以示褒典。

本年，褒嘉八重山島竹富村福古利大山，賞賜赤冠。福古利大山勵修農業，業納清年貢。更與村人交以和睦。又上屆子年饑饉頻臻，疫癘流行之時，有漂風華人到島逗留，其供應物件，村民蕞苦難辦。該大山發給活豚六口，以備其需。又發鉄二百三十觔，令匠冶造農器，送給村民無農器者，以備其用。又動發小米三斛、青豆六包，分給村民，以為播蒔之需。甚為村中之便等由，百姓人等僉呈，在番頭目、胥役等印結稟明。又有檢使向汝勵報明前由。由是朝廷賞賜赤冠，以示褒典。[1]

本年，褒嘉八重山島崎枝村加彌石垣，賞賜赤冠。八重山島仲間村上屆子年饑饉頻臻，疫癘流行，斃死甚多。現存版圖者，僅有六名。所有猪柵不能修葺，所栽芋蔓為山猪所害，村中田畝亦強于拋荒，不獲耕耘。正在展轉之境，幸有本島崎枝村加彌石垣充授世持，兼任村筑，凢事留心照料，引誘村民修葺猪柵。時給神酒中壺兩個，以示鼓舞。既修之後，以一身之力為之保護。一逢有小破，即行修葺。從時厥後，所栽番薯全免山猪之害，民無饔飱之憂。今以一夫受產米二千束之田，以為耕種。又去年棉花不茂，難以調辦公布。該石垣調備棉布一端，以為公布之補。又其家畜牛二口，每逢農時，借給村民無牛者，幫耕田畝，不領其資。又仲間村後頭所架石礄被暴風吹壞，徃還不便。更兼其礄近邊素有產米六千束之田，其橋崩壞，以來徃還不通，置于不毛之地。該石垣雇來附近各村不登版圖小民暨蘆居者，給發神酒中壺三個、番薯、塩魚等件，重修其礄，從時厥後，人得徃還之便。所拋田畝亦得耕種，甚貽利益于村中。由是朝廷賞賜赤冠，以示褒典。[1]

本年，褒嘉佑世雄·照屋筑登之親雲上孚忠，越階賜座敷位。佑世雄·照屋筑登之親雲上孚忠幼年失父，事母盡孝。至祖親祭祀，亦致如在之誠。且其兄早死，子皆幼稚，日營維難。該照屋惠給銅錢一萬二千貫文為本，更給銅錢六千貫文修家。又自親族至隣家交以和。時逢其不虞之費，即發米錢給之借之，以備其用。至先年痳疹疱瘡凶荒疫癘之時，亦察其家之有無，或給米錢，或送藥料，以備其需。見不能具葬禮者，即發銅錢，或無息借之，或行惠給之，以全其禮。又上屆未年，隣家偶遇回祿，該照屋發給銅錢二千貫文，以救燃眉之急。至若設立鄉學之時，自損資斧，以備築垣之需。其行無不感服等由，親族、五甲、隣家人等僉具呈村中尊長印結稟明。由是朝廷越階賞賜座敷位，以示褒典。

本年，添設御評定所筆者。御評定所近年以來公務繁多，暫加筆者一名、筆者相附一名，以辦公務。

本年，越來郡仍旧設建檢者。越來郡上屆巳年罷檢者，建下知役一名。今罷下知役，仍建檢者。

目錄
尚泰王
十一年戊午，正月十八日，將知行夫役暫行减少。給地公項極乏，當頒賜知行及加賜知行之時額數不敷。茲除前行减少外，起自本年，將聞得大君御殿、佐敷御殿暨諸士知行暫行每一石减五斘，其夫役亦行扣减。

本年，改築歡會門矼石暨其北方石垣。歡會門矼石暨其北方石垣就弱不堅，朝廷着令武世英·渡名喜親方宗珍會同普請奉行，仍旧改築。

本年，有石礫自空投入人家。此年二月二十五日至二十八九日間，於辻村前毛無系新垣筑登之親雲上、島袋筑登之親雲上、仲宗根仁屋、兼本仁屋四名宅內屢有石礫自空投入。

本年，有八重山報明異船一隻漂來。去年十二月初二日，有異船一隻漂到八重山書內高那大泊洋面。〈其船長十五尋一尺五寸、濶二尋二尺五寸。其船底皆楷木，以為造作。其所載只有鉄碇一門、水庫兩个、居樽一个。〉其船既無帆檣，復無人貨等由，本年，該島在番報明朝廷。即著照例燒化。[1]

本年，有八重山報明杉板一隻流來。去年六月六日，有杉板一隻流來八重山屬內與那國關濱，其形恰似華船〈其船長四尋三尺，中間濶七尺，艫五尺，舳三尺二寸，高二尺。更有海蠣點着。〉等由，本年該島在番報明朝廷。即著照例燒化。[1]

本年，褒嘉泊村無系島袋筑登之親雲上長命，越階賜爵，併給飯米。島袋原來居住本部郡邊名地村，年已百歲，行步尚健。該郡兩總司、下知役、檢者、酋長等披具其由，詳明朝廷。由是嘉其稀世長命，越級賞賜座敷位。更月給大米一斗二斘，先以為一世養生之資。

本年，褒嘉兼城郡糸滿村玉城筑登之、玉城筑登之、上原筑登之、上原筑登之、上原筑登之、玉城仁屋、金城仁屋等七名，各賜爵位。上屆酉年，粟國島地船那霸港開洋。駛到半洋，陡遭颶風，衝礁損壞。通舩人等正在萬死一生之際，幸有該玉城等七名漕出小舩一隻，救起上岸。翌日，解送那霸。又上屆子年十二月、寅年八月，該島地舩危難之時，亦有該玉城等照料救護等由，該郡兩總司、檢者、酋長等詳明朝廷。今該城等拯救人命共計三次，誠可謂不凡者。由是各賜爵位，以示褒典。[1]

本年，准子具志頭郡設立指揮司。具志頭郡先年已就興旺，罷退指揮司。但至近年逐漸苦疲，乞今般依舊立指揮司等由，該郡兩總司稟明朝廷。隨即允焉。[1]

本年，褒嘉久米具志川郡地頭代上江洌親雲上暨人民十八名，或給中布，或賜爵位。具志川郡仲村渠、具志川、仲地、山里四村，原有產米二百石餘之田，雖逢小旱，水就涸乾。所栽禾稲盡致枯槁，欠貢滯賦，百姓苦疲。嘉慶四年，詳蒙於山內原川邊鑿開堤井。奈因村民苦疲，無力鑿開，遂致挨延。至于前年，幸有在番暨督理諸事各役聞知其由，着令地頭代上江洌親雲上率同人民十八名，共合力鑿開堤井長十三間、橫七間、高一丈九尺餘。自時厥後，田水優足，雖逢旱魃，尚無涸裂，永為利益等由，在番暨其筆者各役等僉呈，兩總司加具印結，稟明朝廷。由是賞上江洌、亡龜玉城二名，賜中布二端；賞其，各賜爵位，以示褒典。[1]

本年七月初二日至初三日，大雨。有勝連郡濱村、宜野湾原岩石崩落。此年七月自初二日至初三日，大雨。有勝連郡濱村、宜野湾原岩石崩落，損破田畝、山野。計其崩落之地，自西方岩涯至潮垣涯約二百間。自東方岩涯潮垣涯約三百間。自其處至西方岩涯約長三百間，其濱約長百五十間。自潮垣至潮涯約六間。

本年七月十九日，雷震廬居西原郡小那霸村那路伊福原津花波筑登之親雲上宅。此日，雷震廬居西原郡小那霸村那路伊福原津花波筑登之親雲上宅，斃羊一口，舉家人等並無其害。

本年自八月間至十二月間屢有地震。此時地震一晝一夜七八次，或五六次，或有聲響。

本年自八月二十日至九月初一日，每夜自酉刻至戌刻異星見出。

本年，遣泊村雍開基·伊波筑登之親雲上興許、雍興功·名嘉山筑登之興輩兩人抵于鳥島，查驗人數，指揮農務。該島人氏從來依照手札，恩賜飯糧。至于近年，人居繁昌。該島員役呈請按人賜糧。法司着計其人數，殆倍上屆戌年所查手札之數，乃疑他鄉人民混其中。特遣泊村雍開基·伊波筑登之親雲上興許、雍興功·名嘉山筑登之興輩抵于該島，查驗人數，併教農改俗。該伊波等于本年八月初七日到島，翌年三月三十日事竣回籍。[1]

本年，准于唐榮、新榮地所架板橋南方加架板橋二座。新榮地素係宅籍，因其隔江魯，架板橋一座，以通徃來。但以其一座不便于徃來，更兼唐榮人氏逐年繁昌，住居無地，多有寄寓他村者。由是，唐榮司等呈請於旧橋南方加架橋二座，廣通徃來。隨即允准。

本年，將首里府寺院僧墓改築山野。首里府寺院僧墓築在寺籍，甚致風水之妨。朝廷着令築其墓於四矼外山野，移葬屍骨。[1]

本年，褒嘉八重山島石垣村大濱筑登之，賞賜黃冠。大濱任世持職以來，凡事與村民相議，善為照料。更憫貢賦欠額者，分給大米一石六斗餘，以完賦額。且于村民新開田畝之時，給買酒價米、神酒等件，以示鼓舞。且於家貧而不畜牛馬者，與以價米。不但此也，為村圖益不少。伏乞酌賜褒賞等由，該島石垣村百姓人等僉呈，在番頭目、吏役等加具印結，稟明朝廷。由是賞黃冠，以示褒典。[1]

本年，褒嘉八重山島登野城村上地仁屋，賞賜筑登之座敷位。八重山島人民有牛馬甚少，不便農務者。該上地去年分給牛一十七疋、馬二疋，以便農業。且於登野城村貧者，發給大米一石起，完納貢賦。實屬有善心。伏乞酌賜褒賞等由，該島在番頭目、吏役等稟明朝廷。由是賞賜筑登之座敷位，以示褒典。[1]

本年，撫恤宮古、八重山、姑米等山織調公布女人，頒賜繰棉。宮古、八重山、姑米等山織調公布女人等困窮已極，雖違元寘振威之時，衣服不備，難以耐寒。主上聞之，特降諭旨於宮古、八重兩山，頒賜繰棉五本，轉與各女人，以昭賑恤。

本年，罷退宮古島講解師。宮古島上屆未年以來，朝廷遣去唐榮儒士一名，先為講解師，隔年一換教授經傳。通島深感洪恩，專心領教。但于禮，該師則除送米穀外，或有徃還海洋艙資，或有押運盤纏艙資，或有造修館舍費用，或有交代之時權備館舍租費，或有水夫燈油及供應物件等費，共計大米六十餘石。奈至近年，島民困疲，所欠貢賦年增一年，甚及勞苦，不能備辦前項之費，乞准暫罷交代之師，而于島中選人為師，使其施教等由。又本島経蒙朝廷遣去講解師振勵學業，其恩不淺，今因島民就疲，有荒學業者，固應加意引誘，豈可以一且就疲之故詳請罷退該師，乞准照例邀請等由，該島吏役人等意見互異，詳明在番頭目、檢見役等轉稟朝廷。法司議定：「今該島極其困疲，且島人可充師者約有五人。雖使退師並無施教之妨。」乃于今般交代之時暫行罷退。

本年，准于真和志郡設建下知役。真和志郡先年已就興旺，罷退下知役。但至近年百姓人等逐年憔悴，逋貢滯賦，甚及勞苦。乞准今般仍旧設建下知役等由，總地頭、大美御殿大親等詳請朝廷。隨即准焉。

本年，遣武世英·渡名喜親方宗珍等赴羽地郡，決水開田。羽地郡伊差川、我部袒河兩村境內有濕地七萬二千五十七餘坪，其內三萬五千餘坪雖經開田耕種，而出產無幾。朝廷密着總地頭廵察地勢，據稱：若決開水道，注流潴水，則應為田畝等由。隨與兩總地頭向議，着令武世英·渡名喜親方宗珍為其董理。又着武德潤·波名喜里之子親雲上宗有、向昌辰·大宜見里之子親雲上朝睦、麻為錦·西原親雲上真起為其奉行，率同係三人、筆者三人前赴該郡，決鑿水道。其長一千八百二十八間；其濶或二尺，或四尺；其深或九尺，或三尺。從時厥後潴水流去，開成水田一千二百六十二坪，闢成旱田三萬五千六百八十二坪。且曾開田畝之處，亦因決開水道，使濕氣除去，所獲產利增于前日。隨即將前項之田畝沠授各村。起自翌年，得以耕種。嗣後自應土性漸肥，產物加多。又都路川所有小溝，亦自杣山、川邊改決水道長四百三十間，以為我部祖河村水田之便。又古我知、仲尾次、吳我三村所有水田，每逢旱魃，水就乾涸。該世英等見其田注入大川之水，即自其田決鑿小溝，長一百七十三間，導入其水于他田，以杜旱魃之憂。又該濕地下面原有大路，每逢大雨，潴水汜濫，不便人馬徃還。該世英等在其路邊決川注水，設架木橋。從時厥後，雖逢雨天，並無徃還之妨，永為郡中之益。[1]

本年，准遷羽地郡屋我村于西米耶原。羽地郡屋我村民居原少，而至近年益至减少，不能調辦貢賦。供出夫役村民意謂所以如此者，乃地理不雅所致也。乃請地理師見其建村之區，即云「西米耶原山秀地廣，子孫繁昌」等語。且於勤農汲水亦得其便，乞准遷村籍于該原等由，百姓人等僉呈酋長、檢者、地理師、兩總地頭、田地奉行等加具印結，稟請朝廷。隨即允焉。

本年，遣泊粗村雍開基·伊波筑登之親雲上興許御用意方加勢筆者，呂邦棟·渡嘉敷筑登之親雲上通茂赴鳥島，勵農改俗。鳥島農業甘怠，風俗亦頹。由是朝廷特遣雍開基、呂邦棟等赴于該島，勵農改俗。

本年，准于中城郡設建下知役。中城郡先年已就興旺，罷退下知役。但至近年百姓人等逐年困疲，乞准今般仍旧設建下知役等由，總地頭、中城御殿大親等稟請朝廷。隨即允焉。

本年，褒嘉赤田村卓世傑·久田筑登之親雲上長命，賞賜申口座位。卓世傑行年九十九，身體尚健，恳請酌賜褒典等情，其長子、親族、五甲人等詳明朝廷。隨擢陞申口座位，表其稀世之長命。

本年，褒嘉鳥小堀村习啓祥·宮城筑登之親雲上能達等八名，表其忠志。近年以來，公費接踵，國課極乏。將來冊封之需難以調備。幸有該宮城等八名稟請朝廷，各發銅錢十六萬貫文，奉借于公。由是朝廷賞宮城、池原、先備瀨妻等三名，各陞譜代籍；賞島袋、又吉、比嘉、新里、宮城母等五名，各賜新家譜，以表忠志。[1]

本年十二月，准遷讀谷山郡上地村于藉籍。讀谷山郡上地村因其地理不雅，業于乾隆十二年稟請朝廷，遷籍于世賴是原。自時厥後，百姓人等夭亡接踵，災難不絕，民居漸少，不能調辦貢賦。供出夫役及其凋殘，訊據地理師，口稱：所以如此者，乃地理不雅之所致也。乞准遷村于舊籍等由。百姓人等僉呈，酋長、檢者、下知役、地理師、兩總地頭、田地奉行等加具印結，稟明朝廷。隨即允焉。[1]

本年，將先王尚穆暨妃淑德甚為奉復太廟、寢廟，尚哲暨妃德澤神位仍舊奉安太廟、寢廟，不遷祧廟。先王尚哲暨妃德澤神位，例應退自寢廟，奉遷祧廟。但以世統論之，實係主上之曾祖考妣，應否將其神位退自寢廟。若不可退，則先王尚穆神位雖經退自寢廟、遷祧廟，亦係主上之高祖考，應否將其神位奉復寢廟。且先王尚真以至尚敬神位，應否依照太廟左右，奉安神位之制，安置寢廟左右舉行祭奠之處。法司飭令度支、申口等官斟酌義情，再議評覆。去後，茲據議覆：先王尚穆、尚哲神位，安置寢廟一案，直阮孝詮·當山里之子親雲上在閩所學書冊有云：凢為國君者，兄弟相繼之時，先儒或曰可以同為一世，或曰可以各為世世，諸説紛紛，固不一律。但以兄弟若為一世，則兄弟四五人相繼之時，雖云親祖，亦超五世之外，難行祭祀。是以萬充宗折衷諸説，而有同廟異室之制。蔡氏復推廣其説，以兄弟同為一世，同祔一廟，而為二室，以叔姪各為一世，叔可祔於姪之父廟，為二室。且今中華法制亦如此舉行等由。似應依照先儒之説與中華之法。先王尚溫、尚灝同為一世，以先王尚成、尚育同為一世，而將先王尚穆、尚哲等入五世之內，奉其神位，安置寢廟，舉行祭奠可也。先王尚真至尚敬神位安置寢廟左右一案，察該書冊有云：惟於奉祧之後，太廟之主遷入夾室，寢廟之主自宜毀瘗耳。宗廟之禮，有隆必有殺。混而同之，則親者反疏。人主事宗廟之心，欲專不欲分。等而視之，則敬者反褻等由。今見尚真以至尚敬神位，因超五世之外，曾已退自寢廟，似應仍舊奉安，不必遷覆寢廟可也。倘有如前所議，改正寢廟之制，更有議詳者。查該書冊有云：以尚穆、尚哲等入五世之內，不特可入寢廟，竟可奉還太廟，舉行祭奠等由。今見尚穆、尚哲未超五世之外，似應依照寢廟奉安神位之制，安置太廟可也。但謂將已祧神位遷入太廟、寢廟，事實不輕。仍復忝見諸書。即有唐敬宗皇帝、文宗皇帝兄弟相繼而立，當經以兄弟各為一世，而將七世祖代宗皇帝神位奉遷祧廟。其後禮官以世統論之，奉復太廟、寢廟，鑿鑿可據。必須將尚穆、尚哲神位奉復太廟、寢廟，方得義情兩全。又改正廟制舉行祭祀一案，查向例並無如此祭禮，惟是先王、先妃神位奉遷祧廟之時，前一日遣法司官舉行告祭之禮，遷日舉行御撥遣、御開眼之典禮，奉具御盛物二合之諸品，而使佛僧十五名念經行禮。似應准照此禮施行可也。且奉遷祧廟之時，只向所遷神位舉行告祭。今因改正前日廟制，似應向諸位神位舉行告祭可也。又安置神位一案，查該阮孝詮所學書冊有云：萬氏有同廟異室之制；蔡氏以兄弟同為一世，同祔一廟，而為二室，以叔姪皆為一世，而叔可祔於姪之父廟，亦為二室等由。似應以尚溫、尚灝神位同立一坎，以尚成、尚育神位同立一坎，而於各中間直加一經，梢隔位次可也。庶乎符合萬氏、蔡氏之説矣。其一坎昭穆一案，查該書冊有云：有隔坎，則以居左者為尊；無隔坎，則以近於大祖者為尊等由。若今循依有隔坎之制，則所有祭器，不可不每位分具。但神壇狹陋，難以分具。且諸凡祭器素行合具，似應依照無隔坎之制，以奧為尊，立定昭穆。而至祭器及正、七兩月所具御盛物十二合，仍舊合具。至御德盆，每位分具可也。又王族稱呼一案，自應不以王統論之，以世統論之可也等因前來。法司即將前由，恭摺具奏。主上允焉。[1]

本年，有海船一隻流來八重山。此年，有海船一隻流來八重山屬嵜山村洋面，其形恰似華船〈船長七尋，橫三尺，深二尺，艫傍三尺五寸〉等由，該島在番報明朝廷。即著照例燒化。

十一年戊午，命馬得功·武富里之子親雲上良有充為檢見役，前赴宮古島。前年已遣檢使于宮古島改正習俗。今又將有損益規模諸例等案，嘗給該島，洵不可不為之籌畫，永傳不替。特遣該良有查騐諸事。[1]

本年，命向昌辰·大宜見里之子親雲上朝睦充為檢見役，前赴八重山。事與前項宮古島相同。[1]

十二年己未，正月初六日，褒嘉赤田村卓世傑·久田筑登之親雲上友興長命，賞賜額字等項。久田年已百歲，身體尚健。朝廷賞賜額字一紙、綿子二把、島紬二端、白紬二端、銀子三十兩，表其稀世長命。

本年，將鳥島與人任期改定十年。鳥島與人原無任期，交代最稀。島民欲充其職，而勵學書計者甚少。乞准嗣後將其任期改定十年等由，該島胥役等僉呈，泊村頭取加具印結，詳明朝廷。隨即允焉。[1]

本年，設立佐敷郡指揮司。佐敷郡先年已就旺，罷退指揮司。但至近年逐漸苦疲，由是朝廷仍立指揮司，以施教令。[1]

本年，飭武世英·奧原親方宗珍修葺龍樋。王城龍樋近年以來岸圯源塞，泉水稀少。朝廷着令武世英為其奉行，以加修葺。[1]

本年，有海船一隻流來八重山。此年，有海船一隻流來八重山屬內崎山村平石洋面。其形恰似華船〈船長三尋一尺五寸，橫一尺五寸，深一尺〉等由，該島在番報明朝廷。隨即著照例燒化。[1]

本年，廣圍獄庭舊籍，併設造伴房。獄庭舊籍周圍已狹，每遇鞫審之時，甚有不便。朝廷着官動發獄帑，買西方宅籍百二十三坪，以廣其圍。又買南方宅籍十二坪，設造伴房。[1]

本年，命向志禮·義村按司朝明暫徃所授東風平間切施行指揮。[1]

本年，設立宜野灣郡指揮司。宜野灣郡先年已就興旺，罷退指揮司。但至近年逐漸困疲，由是朝廷仍舊立指揮司，以施教令。[1]

本年，褒嘉大平山島前里筑登之等十名，各賜爵位。太平山島比嘉村屬地冣寄大川、浦底、野嘉那佐事等處多有衆民之水田，皆棄于荒蕪，無人耕耘。又多有水田可開之野。時有檢使在島，着令該村胥役等墾開水田。去後，據稱一萬五百餘坪闢成水田，其餘一萬五千餘坪，限定七年可以開成等由。隨即着令島民前里筑登之、川滿筑登之、川滿筑登之、比嘉筑登之、川滿筑登之、比嘉仁屋、砂川仁屋、前里仁屋、前里仁屋、川滿仁屋等十名為其督理。該前里等振勵精力，引誘土民。而於窮民，給以地畝、牛馬等類。由是人皆勵力闢田。更開水田二千百三十餘坪，總計水田共及二萬七千六十坪，永為村中之益。伏乞酌賜褒賞等由，該島檢見役暨在番頭目等詳明朝廷。由是各賜爵位，以示褒典。[1]

本年，褒嘉大平山島池間村仲間筑登之、前里村世武前里二名，各賜爵位。大平山島檢見役去年三月開船赴島。不料駕過池間村洋面之時，遇着颶風，走上暗礁。昏夜不知洋路。更兼風猛波急，殆至覆沒。幸有村民仲間前里兩人，率同衆人，坐駕小舟，會同船上人等加繫纜繩，妥為保護。待有順風，駕回無恙。伏乞各賜爵位等由。該島檢見役及在番頭目等稟明朝廷。隨即允焉。[1]

本年，褒嘉太平山島來間村仲宗根仁屋等五名，各賜爵位。太平山島來間村百姓困疲，缺貢滯賦。幸有本村仲宗根仁屋、砂川仁屋、前里仁屋、下地仁屋、來間仁屋等五名，遵依胥役之令，引誘百姓胼胝農業。從時厥後，隨逢凶歲，全納貢賦，少無拖欠。且前日所缺貢賦共計大米二十石，今年將小米、大豆、小麥等項扣抵納清。不但此也，着令百姓廣栽芋藍，以備衣服之用。更植蘓鉄三千百八十株，以備不虞之需。該仲宗根等為村圖益，洵非一端。伏乞酌賜褒賞等由，該村胥役呈詳，該島檢見役、在番頭目等加具印結，稟明朝廷。由是各賜爵位，以示褒典。[1]

本年，褒嘉大平山島川滿村川滿仁屋等三名，各賜爵位。大平山島川滿村所有池田水漏泥乾，不得耕耘。時有本村田佐事川滿仁屋、下地仁屋、與野志金城等三名盡心盡力，振勵百姓，決鑿水道，開成水田共計一萬七千七百四十七餘坪。今年始植禾苗，苅獲產米二十四石三斗餘奇，完納諸凡貢賦。更至貢賦亦已先期納清，甚為村中之益。伏乞酌賜褒賞等由，該島檢見役、在番頭目等稟明朝廷。由是各賜爵位，以示褒典。[1]

本年，褒嘉大平山島新里村渡真利仁屋、加納勝連等二名，各賜爵位。大平山島新里村困窮已極，多逋貢賦。幸有本村地佐事渡真利仁屋、加納勝連等二名，遵依胥役之令，引誘百姓勵力農業。自時厥後，每年貢賦照額完納，毫無拖欠。且前日所滯貢賦共計大米四十九石七斗六斘餘奇，原許現代四年逐漸償納。該渡真利等為之發慮，自去年至本年，將小米、大豆、小麥等項扣抵納清。且着令村民廣栽芋藍，以備衣服之用，貽益于村不少。伏乞酌賜褒賞等由，該村胥役呈詳，該島檢見役、在番頭目等加具印結，稟明朝廷。由是各賜爵位，以示褒典。[1]

本年，褒嘉八重山島新川村當間筑登之，賞賜黃冠。八重山島新川村近年以來疫癘饑饉接踵而至，人居减少，貢賦難辦。極其苦疲。本村當間因有馭民之貴，一切事務細與村民相議，教以就興之策。又去年麥豆不登之時，將麥五斗、豆二斗五斘分給窮民，以備播種之用。且村民鋤治所開田畝之時，給發神酒中壺四個，以示鼓舞。又該村治工無人器，當間善盡籌畫，擇察人品，學習其工之時，將大米二石五斗起給發村人，買購千割鉄一百觔，以造冶器。不但此也，貽利于村不勝屈指。伏乞酌賜褒賞等由，該村百姓、胥役等僉呈，該島檢見役、在番頭目等加具印結，稟明朝廷。由是賞賜黃冠，以示褒典。[1]

本年，褒嘉八重山島竹富村大山仁屋，賞賜爵位。八重山島竹富村所有六端帆船原無鉄錠。一遇大風，不得泊船，屢致損壞。去年，本村大山為之發慮，將所有大米一石二斗五斘起，買求鉄錠一門，給發村民，以為泊船之用。且憫貧民，分給米粟四石八斗九斘餘、烟草三百五觔，完納諸凡貢賦。又本村冶工所用風箱大就破壞，以致鑄造農器之妨。該大山將大米一石二斗五斘起給發風箱，以備鑄造農器之用。又本村貢賦之時，原于北泊磯邊設造本屋，保護穀物。奈該屋大壞，無力蓋起。該大山自損資斧，堅固改造，以備護穀。且於粟種缺用者分給其種一石，以備播栽之用。不但此也，為村圖益不可勝數。伏乞酌賜褒賞等由，該村百姓、胥役等僉呈，該島檢見役、在番頭目等加具印結，稟明朝廷。由是賞賜筑登之座敷位，以示褒典。[1]

本年，設立羽地郡指揮司。羽地郡先年已就興旺，罷退指揮司。但至近年，所栽禾稼屢逢不登，難辦貢賦。由是朝廷仍立指揮司，以施教令。[1]

本年六月初四日，有亞米理幹國船一隻到來那霸洋面。此日，有異國船一隻到來那霸洋面拋錠停泊。即遣唐榮大夫、通事暨首里通事等問其來歷。據稱係亞米理幹國船隻，通船共有二十一名。其內一名是係日本人，曾在洋中救起其人，正要解送下田。經在香港開船，順到貴國五六日，窺看天文，而後駕去等語。至初八日，有該船頭目暨小官一名到來學校，面會地方官，暫時相談回船。當經送給豚、羊、鷄蛋、蔬菜等件，以充食用。且因該亞人等屢求活鷄、鷄蛋、蔬菜等件，酌量多寡，照價給之。該亞人等即筭還洋銀三圓、小銀二圓。至十三日開船歸去。[1]

本年八月秋分，主上親詣太子尚濬公神位前，舉行祭禮。前此每遇春分、秋分兩節，主上遣使到尚濬神位前行祭。但因尚濬實為主上之兄，亦有太子之貴。故自今年八月秋分節親詣行祭。[1]

本年八月，主上召國相尚惇·大里王子朝教面示諭旨。諭曰：為人君者居上馭下，所行政事，日有萬機。凡自大臣至諸士務須振勵忠志，輔佐朝政，而使國家歸大平之治。是朕所詫也。乃聞近年有逆心之徒挾私惑人，以行不軋，聞之深憂痛恨。爰述教條六款，開列于後：

一 凡為臣士者無貴賤，皆為累世之臣，務須善修職守，以竭忠誠。況復大臣乃為世人所仰凡國風之美悪、邦家之安危，專係其所行善否。更宜正直無私，清慎有方，務以輔成隆治為要，方不員股肱之寄也。

一 凡讀書者，專以修身為本，必須講究経傳，明心正行，而用其餘力以習國家可用諸藝之文。切勿好名利之學。

一 人好奢華，不特傷敗財傾家，而亦妨俗害民。宜當敦守節儉，毋得妄作燕飲遊觀之樂。

一 凡官位之高下，乃係人才知賢否，各當持身守正，勿得出入權門，求其抬舉。

一 人倡邪説，譏論國政，或布流言誣害官長者，名教不容，鄉黨弗齒，常宜痛省。

一 農民實為國家之本。為人上者，教養盡善。俾其趨事樂業，是行政之首，而平治國家之基也。近聞諸郡教養不善，民生憔悴，朕深憂之。凡授米地者，必須為民發慮，使之挽疲就興。至于那種吏胥，亦當如此籌畫，庶乎愛民之政，已修而保赤之懷亦慰。

以上六款，卿宜飭行。大臣、庶士一體遵照。各盡其道，奠國家于磐石之安，以副予憂勤之意。欽哉。

本年九月二十一日，有亞米理幹國商船一隻到來運天港。此日，有異國船一隻到來運天港，拋錠停泊。至二十三日，遣首里通事問其來歷。據稱係亞米理幹國商船，通船共有四十三名，〈內一名頭目妻、二名女子。〉洋中遭颶，漂到貴國。今要三四日間逗留本地，買求柴水，轉到那霸，収買米糖，前赴香港等語。即辭曰：「敝國土地狹陋，所產米糖稀少，不得發賣。至于食用，猶可調辦。」至于二十四日，有該船頭目來到驛亭，告首里通事曰：「所坐船隻多有傷損，乞准雇工修葺。」又辭曰：「敝國匠人才短巧少，不能修葺。」該船頭目諾之曰：「船上所載(口柯)𠼯等物，現有上霉。乞准將五百包許暫且搬寄驛中，再來教収。」即辭之曰：「本地屢有囬祿，難以應允。」該頭目又曰：「貴國所憂，只在回祿之災。今估(口柯)𠼯之價，每一包洋銀二十圓。若有使之霉爛，甚失所望。乞准早撥杉板船，卸來館驛。若蒙允准，必應待四箇月後遣撥火輪船交収。」再三辭之，尚不聽從。乃不得已。自此日至十月初三日，遣撥杉板船，卸運(口柯)𠼯三百五十包，藏置驛庫，令該船頭目印封。而又首里通事等給票為照。又該船頭目請求米七十觔、糖百觔。此係吃食之用，為數亦少，不便辭却。大米照數發給，黑糖只給三十觔。該頭目曰：「黑糖不堪用，乞給白糖若干。」即辭曰：「敝國素無白糖之產。」該頭目將黑糖交還。更發洋銀八十一圓，抵償物件、價銀及夫錢，至于初六日開船回去。[1]

本年十月，雩。此年旱魃為災，雨澤不降。十月初二日，照例禱雨。[1]

本年，因有𠸄咭唎國人到國破船，特給船楫，自駕回籍。此年十月初九日，有𠸄咭唎國船一隻漂到德之島衝礁破碎。通船共有二十四名。該島將該難人等分載小船三隻，將其飯米諸物裝載小船一隻，本月十八日在德之島一同開洋。次日，駛到國頭郡奧間村洋面灣泊。至于二十二日，遣首里通事到該船，問其來歷。據該船頭目口稱，係𠸄國人，共二十九名，要為貿易，坐駕船一隻在國放洋。詎想駛到半洋忽遇颶風，漂到德之島，衝礁擊碎。四名溺死。一名患病上岸，不日而死等語。至于二十三日，即着將該難人等依舊分坐小船三隻，與其裝載食物小船連䑸開洋，駛到今歸仁郡遍那義村港口灣泊。次日，該船四隻一同開駕。但因天氣不好，三隻轉駕回，一隻其夜戌刻到來泊港。即令通事及屬役等率帶該難人等安頓聖現寺，加意撫養。至于二十六日，該三隻亦到來泊港，即仍安頓聖現寺，加意撫養。十一月初二日，據該頭目口稱：「我等頻飲，及早回國。乞將我等解送福州乎。又發給船隻乎。酌宜照料」等語。即回覆曰：「將西洋人解送福州，無例可據，難以護送。今發給船隻，爾等宜自行駕回。」該難人等一聞之下，大喜鳴謝。隨即使該頭目查核船隻，而後整備槓柤給之。該頭目又請遣人教示行船之法。即遣老船者七名，與𠸄人十五名同坐船上，親教其法。本嶽初七日開船回去。[1]

本年十二月十八日，為國家行儉事，特命尚氏伊江王子朝忠為總橫目總奉行。

十三年庚申，褒嘉赤田村卓世傑·久田筑登之親雲上友興長命，頒賜名島併物件。卓世傑年已一百一歲，身體仍健。朝廷頒賜勝連郡新嘉喜名島暨扇子二把、綿子二把、白棉布二端、島紬三端、鈔銀二端、銀子三十兩，表其稀世長命。

本年，追賞久米島仲里郡前任地頭代亡宇江城親雲上、前任真謝村掟亡與世原仁屋二名，各賜中布，褒嘉該郡人民，各賜爵位。久米島仲里郡真謝、謝名堂兩村，所有水田產米三十五石餘之區，原屬濕水。雖逢小旱，水涸稲枯，一切稅賦概行賠納。兩村百姓共及困疲。因此百姓人等合情稟請，於銘那口原源頭、古佐里川山鑿闢堤井，以為注水該田之備。隨即在番及筆者并前赴該島，督理諸務。員役等相共會議，飭令地頭代宇江城親雲上暨郡民十五名為之係役。該宇江城等督率該兩村百姓，掘開堤井，以石堅築，以便貯水。其井長十四間二尺，橫七間多，築以兩重，高一丈三尺。又設架樋，長四間四尺，以便注水。從時厥後，田水不涸，少無稲枯之憂。不但此也，日後將其附近荒土闢成水田，注入其水，則應收穫產米二十餘石，永貽兩村之益。由是朝廷賞該郡民十四名，各賜爵位。地頭代宇江城親雲上、真謝村掟與世原仁屋二名，共因身故，追賜中布各二端，以示褒典。[1]

本年，准于兼城郡設建下知役。兼城郡近年以來百姓困疲，乞准今般設建下知役，挽回其疲等由，該郡兩總司稟明朝廷。隨即允焉。[1]

本年，准于今歸仁郡仍建下知役。今歸仁郡曾因挽疲就興，罷退下知役。奈至近年仍舊困疲，乞准今般仍建下知役，挽回其疲等由，該郡兩總司稟明朝廷。隨即允焉。[1]

本年，褒嘉大里郡稻嶺村新垣筑登之親雲上，賜爵位并布疋；褒嘉西原、仲程、與那原、、稻嶺、目取真各村人等九名，各賜布疋。大里郡稻嶺村新垣筑登之親雲上每逢本村挽欠貢賦之時，發借銅錢，以補其欠。總計其數，正及三萬八千二百八十五貫七百文。上屆辰年，將其借票交給本村，以免償還。不但此也，亦典自己所有莊田，借銅錢，以為贖回鬻身村民之計。又該村嶺井筑登之親雲上曾將銅錢五百貫文借給本村。後給其借票，以免償還。至若上屆辰年，又復給以銅錢二千五百貫文。又該村新垣筑登之曾發銅錢三千貫文，借給本村。至于上屆辰年，交給借票，免其償還。又該村大城筑登之亦發銅錢二千貫文，借給本村。後給其借票，以免償還。又西原村稻福筑登之親雲上曾在祖親世代動發銅錢一萬貫文，永買百姓所授地畝，視如自己莊田。至于上屆辰年，將其地畝交還本村，以燒其券。不但此也，將銅錢七千貫餘文借給本村，不收利息，甚為村中之益。又仲程村人民所負私債不少，而鬻身人丁亦多，已及憔悴。本村外間筑登之親雲上見其情狀，前年發給銅錢五千貫文，以備償債贖人之需。乃因其需另備，將該兩人所給銅錢充為義錢，以為生財之計。又該村又吉筑登之親雲上當本村缺貢之時，發借銅錢二千貫文，以幫其缺。至于前年，交還借票，以免償還。又與那原村上原筑登之親雲上曾在先祖世代，擇察百姓所授沿山地畝租米二斗九斘一合六夕七才起之區，買以價錢千百貫文，以為箍墓之計。至于辰年，將其地畝交還本村，以燒其券。又目取真村大城筑登之親雲上，上屆巳年，將銅錢一千貫文發給本村，以贖鬻身人丁。該新垣等各皆為村貽益，伏乞酌賜褒賞等由，該郡酋長僉呈，檢者、下知役、兩總司、田地奉行等加具印結，稟明朝廷。由是賞新垣，賜勢頭座敷位并中布三端；賞稻福、外間二名，各賜中布三端；賞與那嶺、上原、嶺井、新垣四名，各賜中布二端；賞大城、又吉、大城三名，各賜白木棉布二端，以示褒典。[1]

本年，褒嘉讀谷山郡宇座村山川筑登之，賞賜爵位。山川曾於父母善盡孝道，今於家人亦致慈養。不但此也，內自親族，外至村人，交以和睦。遇有不能具葬禮者，即與米錢，以全其禮。且該村先年缺貢滯賦，多負欠債。該山川將銅錢八千四百貫餘文賤息發借，以償其債。又上屆戌、卯兩年以及本年，五穀不登，煢煢小民日食缺用。該山川發給小米六石八斗先之外，將銅錢六千貫文無息分借，以繼日食。且曾傳染痳疹疱瘡，暨上屆子年疫癘流行之時多有缺乏療資者，該山川視察其家，或送大米、小米，或給日用物件，以幫其資。更兼走遍各家，教以調治之法。又高志保、渡慶次、儀間三村，先年以來一轍困疲，逢有挽欠貢賦之需，或貴息告借，或鬻身他家，以全貢賦。該山川上屆亥年以來，每逢該三村缺貢之時，賤息發借，不收典質。今夫山川貽益不少，行年亦已七十餘三。伏乞酌賜褒賞等由，宇座村及高志保、渡慶次、儀間三三村頭目僉呈，各村掟、該郡酋長、下知役、檢者、兩總司、田地奉行等加具印結，稟明朝廷。由是賞賜黃冠位，儀式褒典。[1]

本年，照例命官恭還去年禱雨之願。[1]

本年七月，雩。此年旱魃為災，雨澤不降。七月二十五日以至二十七日，照例禱雨。[1]

本年，主上始詣大子尚濬神位前，親行祭奠。前此，主上舉行尚濬祭祀之時，前一日遣御書院當，正日遣該奉行代祭。至忌辰日，亦遣該當代祭。既而私詣親祭。從今以後，俗祀、忌辰等日，親行祭奠。而於俗祀前一日，仍遣該當代祭。[1]

本年，褒嘉大平山島友利村利仁屋、伊良部砂川南村人民六名，各賜爵位。太平山島友利村利仁屋修身以正，行事以善，外自農事內至家業，百般据拮。諸凢貢賦必無拖欠。且有老父在家，歲逾七十，優備衣食，厚盡孝養。至於親族人等交以和睦，於村民貧乏者屢給物件，以資用度。且該村客歲七月之際，旱魃為災，所栽薯蔓結實稀少，窮簷群黎，日食難繼。所貯粟種亦已喫盡。正在饑餓之際，友利目擊心傷，分給大麥、面包、餘粟種一包、餘豆醬五十七斤，以救嗷嗷待哺之急。又伊良部村近年以來饑饉接踵，多逋貢賦，極其困疲。幸有該村伊良部仁屋、下地仁屋、柗原仁屋、武謝與那霸、加根伊良部等五名，振勵村民，既治農事，復勤家業。一切年貢欠賦概致納清。兼之着令村民加植麻荸藍草，以備公布私衣之用。又砂川村上屆子年饑饉先臻，熱病嗣行，不修農業，難辦貢賦。幸有該村砂川仁屋遵依胥役命令，引誘村民胼胝農業，從時厥後，諸凢貢賦，照期完納，毫無遲滯。且着令村民墾成地畝，不授窮民之外。更闢荒土，播種小米，以為貢賦之補。不但此也，於貧乏者給以小米等件，貽益于村不少。伏乞酌賜褒賞等由，各村胥役等僉呈，檢見役、在番頭目等加具印結稟明朝廷。由是各賜爵位，以示褒典。

本年，褒嘉八重山島大川村平良仁屋等五名，各賜爵位。八重山島大川村平良仁屋，上屆丑年任世持職以來，凢事與村民相議，善行指揮。且于東作不登之時，將大米五斗起、小麥七斗五斘起、下大豆五斗起交給本村，以備諸凢費用。且村民會植之藍，無苗栽植。該平良動發價米二斗五斘起，購買其苗，送給村民，以補其用。且將買芋價米四石三斗五斘起，發給本村，以備其需。且于村民墾闢田畝之時，發給買酒價米一石起，以示鼓舞。且將父母見背零丁孤苦者五名移來己家，加意撫養。至其所受年貢諸賦，亦行賠納。又宮良村佐茂屋前盛，上屆己、午兩年，見家道貧乏，貢賦難辦者，分給大米三石二斗起，以完賦額。且見稻種缺用者，沠給七斗五斘起，以備播栽之用。且見不能畜牛而缺農務之用者，送給二口，以備其用。又盛山村多年困疲，所欠貢賦共計大米六十餘石，窮民人等除奉納例貢外，納其缺賦，甚屬難堪。幸有白保村山户平田，發給十七斘䋙、島布三端，以補其用。且見鋤𨥾缺用者，造給四把，以備其用。又僱募郡民，廣圍猪柵之時，亦給老牛一口，以慰其勞。且見無資造家者，給房屋一間，以為居住。且農務繁多之時，見不能畜牛者，發借資金耕牛，不收其質。又大濱村樽上里曾學燒造壺瓦暨日用陶器之法，自先小工至擢大工，多年勤職，以備島中公私之用，現今行年五十餘歲。又新城村加那宮城交村民以和睦，其不能畜牛而致農務之妨者，發借資金耕牛，無質借耕之外，更給神酒以示振勵。且見逋貢滯賦者，發給大米，以完賦額。且或伐林木，或漁海魚，以辦公用。或造地船之時，見家資貧乏者，與給飯食之外，更給神酒、燒酒，以示鼓舞。甚為村中之益。伏乞酌賜褒賞等由，各村百姓等僉呈，胥役、檢見役、在番頭目等加具印結，稟請朝廷。由是各賜爵位，以示褒典。[1]

本年，褒嘉宮古島仲地村下地仁屋、富濱仁屋、奴千手下地、真户仲地、蒲户松原等五名，各賜爵位。宮古島仲地村近年以來饑饉接踵，多欠貢賦，極其困窮。幸有該村仲地村下地仁屋、富濱仁屋、奴千手下地、真户仲地、蒲户松原等五名振勵村民，既治農事，復勤家業。除奉納年貢外，更至欠賦亦致納清。且着令村民加栽麻苧、藍草，以備公私兩布之用，甚為利益。伏乞酌賜褒賞等由，該村胥役等僉呈，檢見役、在番頭目等加具印結，稟請朝廷。由是各賜爵位，以示褒典。[1]

本年，褒嘉宮古島砂川與人功勞，允准其母穿襪。宮古島砂川與人蒞任以來指揮百姓胼胝農業。且該島原少藍草、麻苧、蕉苧、棕梠、久葉、蘓鉄等項。該與人與目差會議，着令百姓多為栽植。且該島欠賦甚多，只將地畝出產，除納奉例貢外，更納欠賦，實所難堪。該與人察見農隙，着令百姓開墾野地一萬四千四百坪，荒地五千六百坪餘，以廣出產。且島民造家之時繁華維崇，費用不少。該與人着令百姓改其惡習。且屢給麻苧、燒酒、茶葉等件，以施恩惠。不但此也，凢事為島籌畫，多貽利益。是以朝廷客歲賞賜褒書，以榮其身。但其母親年已八十六歲，難以耐寒。該與人雖欲使母穿襪，奈因先父只陞勢頭座，不得越級穿襪。曷勝難息。伏乞舉庸自己功勞，恩准使母穿襪禦寒等由，該與人呈稱，該島檢見役、在番頭目等加具印結，稟明朝廷。隨即允焉。[1]

本年，褒嘉美里郡知花村金城筑登之暨村民十二名，各賜爵位。美里郡松林村所有嘉普武川素設橋梁，以通徃還。奈當大雨之時，諸方流水聚注于此，水力猛急，不勝損橋之煩。每逢此時多費徭役，以致修葺。百姓人等極其勞苦。幸有該村金城筑登之，率同村民十二名，各自損資，堅行築修，永貽利益。伏乞賞賜爵位等由，該郡員役呈稱，下知役、檢者、兩總司、田地奉行等加具印結，稟明朝廷。由是各賜爵位，以示褒典。[1]

本年，准於泊高橋西方磯邊築地栽樹。此年，泊村稟請自泊高橋九間之間以至兼久入口，在其磯邊築高土地，長六十間、橫三四間，栽植樹木。朝廷因康熙五十一年經准其請，即亦允焉。[1]

本年，暫于御用意御藏添設筆者一名、手代一名。御用意御藏原設大屋子二名、筆者一名辦理公務。今因為冊封之需，着令士民加納米錢，則將三人之力難堪其任。由是朝廷添設筆者一名、手代一名，幫辦公務。[1]

本年，准將大里郡大見武村遷于手良佐原。大里郡大見武村人居漸繁之時，忽有夭亡接踵，而至式微，洵非一次。此盖地理不雅之所致也。伏乞准遷村于手良佐原等由，百姓僉呈，該郡酋長、下知役、地理師、兩總司、田地奉行等加具印結，稟明朝廷。隨即允焉。[1]

十四年辛酉，褒嘉知念郡人民十八名，賞賜爵位。知念郡喜屋村北邊原有一井泉強水大，村民皆汲以為用。不但此也，於其附近素有產米二石起之田。自其下面砍除岩石長二十一間、橫三尺許，決排水道，注入其水于產米三石五斗七斘起之田，以為耕種。奈該井已及損壞，泉水橫流，雖遇小旱，不但該田水涸苗枯，而至用水亦苦不敷。雖經與該井隔離二間許，砍除岩石得泉水，而其水走漏于他方，所有產米三石五斗七斘起之水田難以注入，遂改為乾田，以施耕種。而至該產米二石起之田亦易涸乾，意謂自該新掘泉口砍除岩石，長七間、橫三間許，掘墾井川，加以三合泥，則不但該產米二石起之田不就涸乾，雖以該產米三石五斗七斘起之乾田仍為水田，水常滿足，以為耕耘之便。乃計其費共及銅錢一萬八千百三十八貫文，奈百姓困疲，既無裒錢之力，復無告貸之計，進退維谷。幸有知念村人民七名、知名村人民一名、安座真村人民三名、前城村人民五名、喜屋村人民二名同心協力，自損資財，堅築該井。從時厥後，泉水不漏。不但該產米二石起之田不就乾涸，而至該產米三石五斗七斘起之乾田仍為水田，水常滿足，以為耕耘之便。更兼一村人民亦皆汲以為用，貽益不小。伏乞酌賜褒賞等由，該村耕作當、頭目、掟等僉呈，地頭、酋長、檢者、下知役、總司、聞得大君御殿大親、田地奉行等加具印結，稟明朝廷。由是各賜爵位，以示褒典。[1]

本年，詳報去年有雷震于宮古島載運貢米之船。去年八月初三日，有十二端帆船隻，裝載貢米，宮古島開洋。奈至未刻風波猛起，船隻危急，拋棄貢米。時有雷震于船上，損壞帆檣，傷殺船上人一名，其餘駕回于漲水泊，得以活命。[1]

本年，[2]褒嘉勝連郡內間村前任夫地頭濱嵜親雲上，賞賜爵位。勝連郡內間村前任夫地頭濱嵜天質粹美，上於父母善盡孝道，優備衣食；下於家人亦致慈養，引誘職業。不但此也，內自親族姻婭、外至村中人等交以和睦，而當貧人染病之時，或送米錢，或給物件，以使療治。又上屆午年寒雪頻降，損傷薯蔓，多有饔飱難繼者。該濱嵜將粟麥、唐豆等件無息發借，以資日食。又曾年或不雅，暨痘瘡疫癘流行之時，見內間、津堅、神谷三村貧乏者，即將米錢、黑糖等件，或隨便分給，或無息借給之外，更將大米賣以賒價、賤價，以資其用。又見村民貧窮而無葬人、造家之資者，即借米錢、麥等項，不收利息。又上屆巳年禾稼不登，難以辦貢賦。即將銅錢四千貫文無息発借以完賦額。且見前項所借米錢無力償還，以致拖延于今。即云宜俟富潤之時遲緩償還，毫無催徵之意。又將糞桶十柤分給缺用者，以備農器。又村民積年困疲，私債所授田畝扣抵其息，交給財主，極其窮苦。由是欲贖田畝，乃設為會錢，借領該濱嵜所有莊契，以之為當収納其錢。既贖田畝，復償欠債，以免窮苦之憂。又該濱嵜與掟頭目人等事無巨細相共會議，施行指揮。百姓人等羕從其令，胼胝農業，漸有富饒之況。今夫該濱嵜可謂善行之人，伏乞酌賜褒賞等由，內間、津堅、神谷三村耕作當頭目掟等僉具呈，該郡酋長、檢者、下知役、兩總司、田地奉行等加具印結，報明朝廷。由是賞賜座敷位，以示褒典。

本年，褒嘉小祿郡湖城村上原、上原，各賜白棉布一端。去年八月初四日大風之時，頭號貢船被其破艫，飄失菩薩神像。其佐梢等遍撈各處，尚無下落。幸有上原等救其神像，奉安于自己之家等由前來。即到該家，奉其神像，暫遷于上天后宮，以安神靈。伏乞將該上原等酌賜褒賞等由，舵工呈稱，員役暨正副貢使等加具印結，報明朝廷。由是各賜白棉布一端，以示褒典。[1]

本年，褒嘉町端村瑞維新·新里筑登之親雲上喜起忠志，世陞譜代籍。本國下屆子年將有冊封大典，其時欵待天使之需甚及浩繁。經飭國中加賦米錢，以備其需，尚以不敷，甚苦貧乏。時有瑞維新聞知其由，將銅錢十六萬貫文奉借公家，以補其需。由是朝廷賞陞譜代籍，以表其志。[1]

本年，改築寢廟北邊道路之堦。[1]

本年，異星見于亥方。此年自五月二十四日至三十日，每夜戌亥二時，異星見于亥方。而自二十七日，其長始短。[1]

本年，照例命官恭還去年禱雨之願。[1]

本年，遣獄廷大屋子毛長仁·比屋親雲上安達、吳承業·與儀筑登之親雲上宗顯、向重光·小橋川里之子親雲上朝昇署任仮筆者，向行仁·仲本里之子朝嗣等率同大筑一名、筑佐事三名，抵宮古島審問犯人。宮古島人民既投遞落書于該島檢見役武富親雲上旅館，復寄遞讒書于日本監守館者，此係前任島尻與人等由，本年二月，該島審問報來。但因審問未明，將再行詰問，具由報明之處，飭行該島。去後，茲據報稱，再行詰問。即云「前任島尻與人，勾引前任多良間首里大屋子、前任與那霸目差、前任池間目差、亡洌鎌與人三男平良仁屋等，相共結黨。上屆午年，投遞落書于武富旅館。去夏，寄遞讒書于監守館。其後既將該兩書遞給頭目下地親雲上看之。復將其情由説給惣橫目上地與人聽之」等語。隨詢該下地、上地兩人，與其所云毫無齟齬等由，具冊報來。夫因衆口一詞，則當無再行詰問。但寄遞讒書于監守館，此係叛逆之事，不特重罪。本犯而至妻子、兄弟、祖孫亦不免罪譴，誠屬不輕。然則只將該島鞠審，輒行罪責，実覺不妥。且其鞠審之際，或有詰問不周，或有供稱相異，乃無遣去員役逐細審問，如何得以議定其罪？乞賜察諒等由，獄官稟明朝廷。隨即遣其大屋子毛長仁、吳承業、向重光署任仮筆者，向行仁率同大筑一名、筑佐事三名，抵于該島審問犯人。十月十日到該地，翌年六月二十三日回國。[1]

本年，飭東順法·與世山親方政輔、翁世傑·真境名親雲上盛昇點檢在宮古島審問犯人事務。此年，朝廷遣獄庭大屋子等抵宮古島審問犯人。由是飭東順法、翁世傑兩人為之係役，將該大屋子等所審事務在國點檢。[1]

本年，褒嘉金城村秦廷檣·津波古筑登之親雲上信統、東村宮城筑登之母忠志，或陞譜代籍，或賜新家譜。高所田地方所藏清丈賬已歴百餘年，或有虫蛀者，或有朽爛者，不堪其用，不可不及早改寫。因筭其費正及銅錢三十萬貫餘文。但今國儲告乏，至其費錢另無所出。時有秦廷檣及宮城母兩人聞知其由，各將銅錢十六萬貫文奉借公家，以備其用。由是朝廷賞秦廷檣，陞譜代籍；賞宮城母，賜新家譜，以表其志。[1]

本年，將美里按司所授宅內關係王城風水之處，改築境界，栽植樹木。美里按司所授牌名崎山子宅邊，素有關係王城風水之林。曾經栽植樹木，以備風水之雅。奈至近年，將其林籍築石為垣，圍入該宅內，不栽樹木，以失風水之美。由是將其宅籍正界，築垣之外。將該林籍築設堤防，栽植樹木。[1]

本年，遣御取帶吟味役向廷弼·富里親雲上朝顯抵具志頭郡，改俗變疲。具志頭郡近年困疲，難辦貢賦，多負私債，百姓人等勞苦既極，風俗復頹。而玻名城、與座、仲座三村甚致困疲，若不及早挽回，則將來疲上加疲，遂及顛覆之地等由，下知役、檢者、兩總司、田地奉行等稟明朝廷。由是遣向廷弼于該郡，察看習俗，詰問疲源，親行督治。[1]

本年，褒嘉八重山石垣村新城筑登之，賞賜爵位。八重山石垣村新城，上屆亥年任世持職之時，指揮男女既修農業，復織公布，毫無怠慢。又將家貧而難辦貢賦者四名移養于己家，賠納貢賦，計其年數，一名三年，一名六年，二名七年。其內二名因無期功之親，造給方二間、房屋一軒，以立門户。且將藏田原所有產米五包之荒田損資墾給，以施耕耘之功。又見村民飱難繼暨無米麥粟之種者，即給小麥九斘、米一斗、粟三斘，暨產米三包之地畝，以資其用。不但此也，為村籌畫，多貽利益。百姓人等莫不感慕，伏乞酌賜褒賞等由，百姓等僉具呈，該郡胥役、檢見役、在番頭目等加具印結，稟明朝廷。由是陞黃冠位，以示褒典。

本年，褒嘉八重山黑島村本原仁屋，賞賜爵位。本原天質粹美，交村人以和睦。而見家道貧乏難辦貢賦者，即給粟二石二斗五斘起，以完賦額。又水土不好之時，見染患病症者，即給粟十石三斗一斘二合五夕起，以便療治。且於粟種缺用者，亦給三石起，以備其用。又黑島村素無水田，專賴乾田出產納償。諸凢貢賦，上屆辰年墾廣地畝，以為調辦貢賦之便。此時該本原発給神酒中壺八個，以慰其勞。且去年修葺該村驛亭之時，亦給燒酒二十沸、神酒中壺四個、老牛一口，以示鼓舞。不但此也，更給錢五十觔以備造釘之用。此恩此德感激不忘，伏乞酌賜褒賞等由，百姓等僉具呈，該郡胥役、檢見役、在番頭目等加具印結，稟明朝廷。由是賞賜筑登之座敷位，以示褒典。

本年，褒嘉與那城郡人民池味親雲上等二十名，賞賜爵位。與那城郡伊計村原有伊武川一泉。奈該船相離已及四合許之遠。且見其地勢既屬險阻，復在海澨，徃還不易。而至溜池亦難掘鑿。曾已架樋注水。是以百姓人等以其到川之遲速，為其汲水之先後。則不但用水不裕，更奪力于汲水，不暇于耕稼。幸有屋慶名村前任夫地頭池味盡謀發慮，在于伊是名原鑿得源泉，果有甘水混混湧出。其大五分方，而至道路，亦屬二合之近。意謂將此源泉掘成溜池，更鑿堤井陂塘，而於其近邊新掘水田，永為村中之益。因計其費殆及銅錢二萬二千五百貫餘文之多。奈貧窮小島，毫無裒錢之力。因此下知役、檢者等請命于田畯官，着令該池味率同屋慶名村人民七名、西原村人民三名、平安座村人民一名、伊計村人民八名，各自損資，意謂前項掘開之計。該池味等凜遵其令，掘成溜池。其長二間、橫三尺、水深三尺。且於其下面鑿開堤井，其長三間五合、橫三間、水深五尺。且於其南方掘開陂塘三區，共長五間、橫三間、水深六尺。且於其一帶地畝二千五百坪內新掘水田一千一百坪，其餘一千四百坪乃因沙多水涸，不堪掘田。省得費錢已及三千八十六貫七百文。因謂將其錢鑿井于村內，愈為村中之益。乃請田畯官之命，以石築井。其高一丈五尺、長一間五合、橫七合。其井口舖石為平，長一間九合、橫一間七合。其周圍築石為垣，長三間五合、橫二間六合、其高各四尺。今其泉水雖是少帶塩氣，難堪煎茶之用。然百姓人等平日汲以為用，不費間隙，甚為村中之益。伏乞酌賜褒賞等由，惣耕作當、酋長等僉呈，檢者、下知役、兩總司、田地奉行等加具印結，稟明朝廷。由是賞池味越級陞座敷位，賞十九名，各賜爵位，以示褒典。[1]

本年，停止遣撥取納座、高所役人于久米島之舉，仍遣在番筆者。上屆卯年，因久米島兩郡困疲已極，特遣取納座、高所役人一名，兼帶本職前抵該島，與在番相議指揮島民上納貢賦，下改習俗。而至翌年暫退在番筆者，使該役人施行指揮。從時厥後，島民盡力于農業，貢賦不滯，習俗就美，正有挽回困疲之狀。伏乞恩准，起自今般永退該役人，仍遣在番筆者等由，兩總司稟明朝廷。隨即允焉。

本年，仍舊整塑聖現寺觀音神像。聖現寺所奉觀音神像無跡可見。茲考其由，上屆寅年亜國船隻停泊本國之時，該夷人居住該寺，疑是其盜去。伏乞仍舊整塑等由，該寺鑑司遞于寺社奉行，轉詳朝廷。隨即允焉。[1]

十五年，賞賜唐榮林氏新垣通事親雲上興福母、南風原郡神里村大城筑登之親雲上母、八重山島黑島村加寧屋伯母、同島平陽村多麻祖母之長命，各賜物件。興福母行年九十七歲，大城母行年九十九歲，加寧屋伯母行年九十五歲，多麻祖母行年九十三歲，皆身體仍健，真是罕世長命也。由是朝廷褒嘉其壽，賜興福母綿子一把、島紬二端，賜大城母、加寧屋伯母、多麻祖母三名各賜綿子一把、水綿布二端，以示恩典。

本年，褒嘉首里赤田村幹光葉·宮城筑登之能通母、町端村澤紙筑登之親雲上之原志，賜能通母譜代籍，賜澤紙新家譜籍。本國近將有冊封大典，其時欵待天使之需甚及浩繁。雖經通飭國中加賦米錢，百般營求，而多有不足，帑項極乏。時有能通母暨澤紙聞知其由，各將銅錢十六萬貫文奉借公家，以補其需。由是朝廷賞能通母，陞譜代籍；賞澤紙，陞新家譜籍，以表其志。[1]

本年，重修崇元寺正殿。此年只有崇元寺正殿歴久就破。朝廷撰命向元楷·金武按司朝昌、毛元樞·喜舍場親方盛登、阿克新·佑久田里之子親雲上守教充為御普請奉行，督理重修之事。[1]

本年，賞首里赤田村益鴻基·古波津子里起祖母，賜米五石。里起祖母素長于胎婦平產之法。首里暨各處人等逢其胎婦臨盆之時，隨請隨行，令得平產。雖為難產者亦為之調養。令得平產者已多。坐于赤子赤游丹之療治，原來知熟有患其病者，隨徃安為療治，以得愈可。行年已及八十歲，仍不厭其勞，多救人于危難之中，甚為世上之便。由是，朝廷褒嘉其功，賜大米五石以示恩典。

本年，褒嘉具志頭郡安里村人民五名，皆賜爵位。諸郡百姓見察地勢、墾為水田等因，朝廷飭示在案。惟是具志頭郡安里村境內安里原素係山下帶濕之地，東作不登，將二千百三十七坪餘只獲租麥一石五斗四斘。同郡安里村人民五名自損資斧，新墾該地，改為水田。去年所獲大米共計十八石二斗，比較前日租麥加增十六石六斗六斘。且自世持川之內決排溝洫，橫四尺、長百六十五間餘，以注水于該田。雖逢旱魃，而無田水就涸之憂，永為村中之便等由，該郡酋長等僉呈，田地奉行、兩總司、下知役、檢者等加具印結，稟明朝廷。由是皆賜爵位，以示褒典。[1]

本年八月，再雩。此年旱魃為災，雨澤不降。自七月十九日以至二十一日，照例禱雨。雖経下雨，未至潤田。自八月初三日以至初五日，再照例禱雨。

本年，異星見于亥子方。此年自七月二十四日以至八月十一日，每夜自酉刻之時以至亥刻之後，異星見于亥子方。

本年，天有異光。此年七月二十八日酉刻之時，自天邊酉戌方有光飛過于辰巳方，消後有音聞焉。

本年，有痳疹流行，賑賜大米。此年，首里、泊、那霸、唐榮諸郡等處痳疹流行，而單寒下户之輩甚致療治之妨。由是朝廷察其患疹者，每名各賜大米五斘，以救急難。

本年冬，八重山島桴海村境內佐阿良痳濱有異國船一隻到來，同島上原村境內川田濱有木櫝一個流來。此年，有異國船到來，形似華船，〈長九尋二尺五寸、橫二尋二尺五寸、深一尋二尺。內裝鉄鉋一個及炮子大小六十個暨什物等項。〉漂到佐阿良麻濱，斷檣失帆，無人駕坐。且有木櫝流來〈長三尺五寸，橫一尺五寸，高一尺七寸內蓋裯衣袴、領掛等項。〉等由，該島在番稟明朝廷。由是照例燒之。[1]

本年，准今歸仁郡寒水、岸本、玉城等三村改遷村籍。今歸仁郡寒水、岸本、玉城等三村多年困疲，雖經求挽疲就興之術，百般指揮，而不見其効。至于居民亦不繁昌。該三村百姓等議謂其不致富庶者，殆是所建村籍有地理之不雅，乃延請地理師觀看風水。即云看寒水村其右邊有石砂流去，失屏範之美。其前面左右有山峰高聳，既受峭風，復受流水。而前面有山，此皆地理不雅。看岸本村，其後頭有山，其前面左右亦有石砂流去，失村範之美。亦甚四面地高，而所構人家近逼山前，多受陰氣。而土地窄小，此皆地理失雅。看玉城村，其四面無近鎮村籍之屏，其後頭山峰恰似反弓之形，其家屋之構皆在丘陵，而其村傍有泥水沠流。此皆有失地理之雅。今所建三籍不能施地理就美之術，若不改遷村籍，則日後困疲益增、人口益衰。宜應將寒水村改墾本村前面之驛路，移建岸本、玉城兩村百姓所受之地。將岸本、玉城兩村改遷保加麻原之地。庶乎三村得地理之雅，家富人庶等語。夫如此該遷村籍，則不但地理得美，一有田畝之便，一有用水之饒。懇准如該師所云，改遷村籍。且租借之地則有妨碍之處，因私定交換地籍之議，更乞准如此施行等由，該三村百姓等僉呈，田地奉行、兩總司、地理師、下知役、檢者、酋長等加具印結，稟明朝廷。由是准其所請。[1]

本年，褒嘉宮古島池間村喜佐仲間，賞賜爵位。去年冬，獄庭員役等航宮古島之時，駕到池間村洋面，風根俄轉，大雨忽降。時遇黑夜，不見島形。且該洋面在于保的長礁之內，不能輒另駕出。正在危難之秋，該島民附搭其船者因有問信，小舟盪來。乃乘便卸去。時因所搭仲間熟其洋路，以為引導。即勵精操舟之間，風雨漸靜。因將所帶杉板卸浮水上，協同船人，于水淺暨有礁等處設火為記，纔得無恙駕到。懇請賞賜爵位等由，該獄庭員役呈稱，在番、檢見役、頭目等加具印結，稟明朝廷。由是賞賜爵位，以示褒典。[1]

本年，褒嘉八重山鳩白保村平田筑登之、平得村慶田盛仁屋、仲間村石垣仁屋、與那國村宮良仁屋、同村喜佐麻宮良等五名，各賜爵位。八重山鳩白保村平田筑登之，上屆巳年充為盛山村世持職。居任之間，善辦役務，頻勵農業。今村民完納貢賦。且多納所滯貢賦，而為村中貯穀之計。且盛山村上屆己年，其與人、目差兩人皆退任職，將其所受米地交返村中。其內產米三千束之地已為荒蕪。該平田克行指揮，以為耕耘。兼之將自己所蓄耕牛十口借給村中，以為耕耘之便，約八日之間，不肯受資。且該村因有墓墳已破，屍骨暴散。乃合集其骨，併設立萬靈塔之時，自該平田以至其妻子共到其處，勵民盡力，妥為埋葬。且發給神酒、燒酒，振勵村民，廣築猪柵，新墾地畝。且該村因人家就破，吏役等着斷行改造。該平田凜遵其合，勸勵村民改造家屋六許。而各給大米三斘、燒酒一沸。又平得村會栽藍草之時，分賦其苗，以為播植。但因久過旱魃，盡及枯損。再行分賦，奈當旱魃之後村民共致求苗之妨。時有同村慶田盛仁屋下受價米一斗八斘五夕六才，發給藍苗百三十觔，村民皆得栽植，無備辦公布之妨。且該村牧牛養馬之地原來窄小，亦因真榮里村素無有其地，將其牛馬同牧于該地。乃獸多地小，草料不敷。遂及餓死者多有之矣。兩村牛馬漸少，甚致農業之妨。該慶田盛與村中人等相行商議，呈請築廣其地。乃自十歲以至六十歲，共計男夫百五十餘人，雖皆集築之，而不見其效。因不受價米九石一斗八斘三合三夕三才，給燒酒、神酒等項。不受價米，發給老牛二口，以示振勵。是以村民等相勵志力，六日之間，從新築成其區。長千六百尋餘。擬應將來兩村牛馬漸致繁昌，無農業之妨。旦該村有幼喪父母，煢煢孤立，甚可憐者。村民等相議，將其人托該慶田盛以為撫養。遵即厚行撫養，不異親生之子。將其人所受貢賦已行賠納。亦因其人無家可棲，乃給價米二石，買屋棲居。又仲間村近年困疲，諸凢貢賦難以備辦。而貧家之輩遂蹈拖欠貢賦之地。時有同村石垣仁屋動給大米一石一斗三斘六合三夕六才，以為償納。且該村有四五歲間父母共喪，另無可托，乞食度日者一名。該石垣移來己家，厚行撫養，得以成立，不異親生之子。將其所受年貢照額賠納。且該村前入江渡人小舟已致流失，不論公用私用甚有妨碍。亦屋良麻原有產米五百束肥田，奈因水程相隔，置之荒蕪。該石垣為之發慮，動給資米五斗，雇來匠工。亦不受價米三斗六斘六合夕，將神酒、小豚等項惠該匠等，造備小舟二隻。從此之後，既辦公私之用，復得耕田之便。且該村積年欠賦，已及過多。雖云每年貢賦，尚苦難償。吏役等雖經發給物件以補不足，而多覺拖欠。該石垣不受價米十三石二斘三合六夕三才，發給布端、烟草等項，以補不足。且大浦礄已就大破，以致徃來之妨。該石垣自發資米三石雇來男夫五十人，亦不受價米三石八斗一斘六合六夕五才，將神酒、燒酒、豚、蕃薯等項惠給該男夫等，築立該礄，以通徃來。且該村雖云馬一口，而無蓄者在焉。將僅少之人民承任夫役，甚致勞苦。該石垣購買馬一口，使村民用之代勞，而不収其馬資。又與那國有幼而喪父母，另無可托身者一名，遂向同村宮良仁屋哀請托身。隨即該宮良移來己家，親行撫養，賠納其所受貢賦。亦擇配娶妻，而造給方二間之家，分炊居住，償納諸賦，不異他人。且檢使島島之後，將富家人等動發牛馬、米穀，惠給貧家人氏之處，飭于島中。遵即該宮良發價米二十石，購耕牛十一口，分給貧家，以便耕耘。且村民遇着凶年，日食欠乏，拜借倉米之時，該宮良動發大米二石二斗五斘，以救急廹。又該村在于昔日頗多家富，每年諸賦完得備辦。近年以來，既過疫癘之災，復受凶歲之殃，人口大减，漸漸就衰微。村民二百五十餘人之內，百十二人家道極乏，受田不多，納賦維難。其五甲暨村民等賠納其欠賦，皆及勞苦。該宮良墾開昔日拋荒之田畝，惠給村中，計其產米一萬二千三百二十束。亦村民無有稻種，甚致妨碍。該宮良貯種有餘，每人發給一斗一斘，統計十石二斗六斘六合六夕六才，不肯受價。是以及時栽稻，全納貢賦。且該村自昔以來，每年十月之間，每家繳納裒米一斘，供備祭品，徃到各嶽，以祈村民之安。此係舊例。上屆卯年，饑饉大臻，村中人等拖欠貢賦，無前項裒米之貯。該宮良動發米穀，每家惠給一斘，全具祭品，照例禱安，不肯受價，共計其人家二百十籍，其大米一石七斗五斘。且該村有五家極貧者，該宮良移來己家，已行撫養，一人給屋分炊，一人將大米一石五斗贖回其所賣家屋與分户，一人將其曾棲之屋能加修葺，而不受其價米二石五斗，以給產米百束之水田。亦不受價米二石，以給耕牛一口，分户分炊，二人仍在家中，以致撫養。意要日後照前項分家分炊。且村民之內四名無蓄耕牛，常發資米雇來人夫，不能如意修農，諸凢貢賦難以備辦。該宮良不受價米八石，將耕牛四口，每名給一口，以為修農之便。且檢使到嶋之後，將富家人等動發牛馬、米穀，惠給貧家人氏之處飭示嶋中。尊即該宮良發價米十一石，購耕牛六口，分給貧家，以便耕耘。且村民等遇着凶年，日食欠乏，拜借倉米之時，該宮良動發大米五斗，以救急難。且該村支収公項之時，所用小斤量係土人製造，難分輕重，以致支収之妨。該宮良自發價米五斗，買求官斤，以給村中。至于大斤量已蟊就弱，稱物維謬，甚有妨碍。故動發義錢，寄買其官斤。尚有價難償。該宮良自發大米一石，以備其價。今夫該平田等五名為村留心，多貽利益。伏乞酌賜褒獎等由，各住村百姓等僉呈，在番頭目、檢見役、吏役等加具印結，稟明朝廷。由是各賜爵位，以示恩典。[1]

本年，褒嘉讀谷山郡波平村土民二名、宇座村土民三名、高志保存土民二名、喜名村土民三名、長濱村土民二名、渡慶次村土民一名、儀間村土民一名，各賜爵位。讀谷山郡高志保存境內古保多原有水田二千二百八十坪餘，昔日決排溝洫，注水入田。故雖年逢大旱而水常滿足。奈該溝洫因在險阻傾斜之處，已致破壞。雖云小旱，而田水就涸。或逢大旱，則不能栽稻。屢賠納租米四石七斗餘。窮簷百姓甚致勞苦。是以自下知役、檢者以至郡役徃到其破處，親行觀看。皆曰：自該田北方之山藪開墾溝渠，長六十四間、橫三間六合，則不特田水滿足，更墾成新田二百三十坪四分。又在其南方之川面入土塞之，長三十二間、橫四間七合，則亦墾成新田五十坪四分，共計三百八十坪八分，甚為村中之利益。乃筭其需費，已及銅錢一萬四千貫文之多。因要按入裒錢，以備其需。奈村民等雖云貢賦尚苦難償，而況於其裒錢哉？實所不能。時有波平村土民二名、宇座村土民三名、高志保存土民二名、喜名村土民三名、長濱村土民二名、渡慶次村土民一名、儀間村土民一名，共十四名，僉請自損資財，墾山塞川。當經允准施行。該土民等決排溝洫，注水于田中，墾成新田。亦以土塞川，墾成新田。而其新田數比較前日所考，加增四十七坪餘，永為村中之利益。伏乞賞賜爵位等由，郡役等僉呈，田地奉行、兩總司、下知役、檢者加具印結，稟明朝廷。由是各賜爵位，以示恩典。[1]

本年，褒嘉久米仲里郡地頭代一名、夫地頭二名、首里大屋子一名暨土民二十三名，各賜爵位。久米仲里郡真謝村佐於宇井所架木板、所墾溝洫從前就壞，其水逆流。是以真謝、宇根、宇江城、比屋、阿嘉、島尻、謝名堂、比嘉等八村境內佐於宇原、久保田原、於卜奴原、平原、古子原、久米原、長麻子原等七原所獲產米二百石餘水田，雖逢小旱，其水易就涸。而平田原、水田原係真謝、宇根兩村播苗栽芋之處，乃因田水就涸不能施行農功，多改為旱田，另於不侵之處播苗栽芋，甚失所望。幸有地頭代一名、夫地頭二名、首里大屋子一名暨土民二十三名為之發慮，能行指揮。在該堤井架樋長三間一尺、內面高一丈一尺、外面高一丈二尺五寸。亦設木板，長十一間、橫五間。亦所有水道不能如前墾開者，另卜地決排，長百八十間。故所行工作殆同改造。又儀間村境內於武太原有產米八十石餘水田，素無泉水可注。一逢旱魃，田水就涸。而其內產米二十石餘水田，原來栽苗者也，却改為旱田，另在東加治屋原水田栽植稻苗。奈因土性不宜，乃將其苗分栽各田，則所獲不多，甚失所望。該地頭代登施行指揮，在于武太原上頭大幾志原之內、太次原地方掘井架樋，長三間，內面高一丈一尺五寸。架設井板，長十二間，橫五間，貯水注田。從時厥後，前項兩處水田雖逢旱魃，而泉水注入，以得耕耘之便。而日後在該於武太原仍舊改為栽苗之田。亦將已成旱田漸墾為水田，永為村中之便等由，在番暨查明島中事務員役等呈稱，兩總司加具印結，稟明朝廷。由是各賜爵位，以示恩典。[1]

十六年癸亥，褒嘉大中村吉克繼·善平里之子親雲上孟根祖母長命，賞賜爵位、物件。善平祖母年已九十七歲，身體尚健，洵為稀世長命。由是朝廷褒嘉其壽，許與座敷妻一樣稱呼，併給綿子一把、島紬二端，以示褒典。

本年，褒嘉南風原郡神里村大城筑登之親雲上母親長命，惠給飯米。大城母親年已百歲，身體尚健，洵為稀世長命。由是朝廷褒嘉其壽，月給大米一斗二斘先，以為一世養生之資。

本年，將唐榮儒士詩文筆業奉備聖覽。上諭曰：「朕欲瞻唐榮儒士詩文筆業，宜着令作備以為觀看。」欽遵此年唐榮司着令村中期定每年四次，自座敷以至秀才面試詩文，〈二月、六月造詩，九月、十二月作文〉若秀才暨童子等考試筆業；〈二月、六月、九月、十二月均是寫字〉待其收卷寫字時，各撰第一、第二、第三。且諸大夫以下、現任已退各員役等，或詩或文，隨使作之，一併奉備聖覽。

本年，罷退大里郡指揮司。大里郡近年以來逐漸興旺，乞准罷退指揮司等由，該郡兩總司稟明朝廷。隨即允焉。[1]

本年，准于浦添郡設立指揮司。浦添郡近年以來風俗頹廢，百姓困疲。乞准今般設立指揮司等由，該郡兩總司稟明朝廷。隨即允焉。[1]

本年四月二十五日，雷震崎山村人家及雨乞壇、讀谷山宇座村等處。此日，雷震崎山村李逢春·川上筑登之親雲上嘉恒宅內，燒化其房屋、家譜、神主以及隣家四橺。更擊死嘉恒母、妹兩人，另無害人。且震雨乞壇，損破大松一本。復震讀谷山郡宇座村中，將松木身體擊壞各處。[1]

本年自十月初一日間以至十一日間，江潮滿少，異于尋常約一尺二三寸許，其退尚不異。[1]

本年，勝連郡有板木流來。此年六月二十一日，有板木〈其長二十一尋、橫七寸、圍九尺、梢圍三尺。〉流來勝連郡津堅村東洋十里之間。即該村民等牽來上岸。[1]

本年，褒嘉佐敷郡津波古村百姓二十五名，各賜爵位。佐敷郡津波古村原因於村外六百間之處有泉水湧出，架來竹樋于村前西方，以為汲用。但因其架樋不精，屢致損壞，水多逆行，多致修葺之費。不待論説，而村民用水甚苦不敷。必須將其泉口用石造調，塗以三合泥，用松成樋；復築石成池，長二間、橫三尺，永為村中之利益。因計其費已及銅錢二萬一百五十餘貫之多。奈百姓困疲，勢必不能裒錢借錢，以備興作之需。時有村民二十名相共合力，自費資斧，全成前項築石架樋之事，永為利益。由是朝廷各賜爵位，以示褒典。[1]

本年，褒嘉越來郡百姓二十六名，各賜爵位。越來郡加良川佐久原素有泉水湧出，儘可供五六十家之用。但因無施築井之功，汲水甚難。且胡屋村境內所有寶川亦不加築池之功，每遇旱魃，汲水不易，多費隙間。且其川左右原係行野之路，但因崎嶇且隘，徃還不便。因不可不築成兩川，修作路途。乃筭其費，已及銅錢二萬六千五百貫餘文之多。奈百姓困疲，勢必湏能裒錢備需。幸有村民二十六名共合心力，自損資財，在加良川佐久原築石成池，高一丈一尺、長六尺九寸、橫三尺。更設汲水之所，復為周圍之路。且在寶川亦築石成池，長九尺、橫二尺八寸、高一丈四寸，修其汲水等處，與彼井相同。且在其川左右行野之道亦剷除岩石，更鋪石築階，以為汲水行野之便。且加良川佐久素有川條之設，今已如此築石成，則恐該川面逐漸圯壞。乃以石築之，永貽利益。由是朝廷各賜爵位，以示褒典。[1]

本年，褒嘉金城村宮城筑登之親雲上、新垣筑登之親雲上暨人民四十四名，各賜爵位。金城村仲之川暨樋川西方各所有石垣崩落就圯。且該兩川漸致圯壞，不可不早行修葺。因筭其費已及許多，實非村資可及。時有該村宮城筑登之親雲上、新垣筑登之親雲上率同人民四十四名，各損資財，堅築石修葺兩川，貽益于奕世。由是朝廷各賜爵位，以示褒典。[1]

本年，褒嘉勝連郡平安名村前任地頭代濱親雲上暨人民四十四名，各賜爵位。勝連郡平安名村素少，都賴天澤，栽植禾稲。雖逢小旱，田水就涸，西成失望。且井川素水用水不足。幸有前任地頭代濱親雲上為村籌畫，巡察各處。乃見小舍霸多宇原有泉水湧出，告知村民。隨要鑿開井口，闢設隄井，決排溝渠，墾成新田。乃筭其費已及銅錢四萬八千七百貫餘文之多。奈村民貧乏，無力可調。該濱倡率人民四十四名，相共損資，鑿開井川，長三間、橫四尺、深四尺五寸。其後頭高一丈八尺，其左右舖石成連六尺六寸，長八間、橫一間四尺八寸。在其下面掘開隄井，長十二間三尺、橫十間三尺、深七尺五寸。其後頭之畦長二間五合、高一丈，共用石築成。而在該隄東方決排溝渠長九百三十五間，在其北方長三百六十間，在其西方長一千五十間，橫一尺五寸或二尺，以為注水之便。由是將其附近旱田改成水田，共計四千一百五十餘坪，其產米約二十石七斗五斘餘零，比舊租米穀二石四斗九斘加增大米一十八石二斗六斘。至若其附近所有租米三百二十二石五斗餘水田，亦賴該溝所注之水，雖逢旱魃，而水常滿足，並無植稻失時之憂。今計兩項田水，所獲產米已及三百四十石七斗六斘餘奇。且有井川之設，用水優足，永為村中利益。由是朝廷各賜爵位，以示褒典。[1]

本年，准宮古島比嘉村改遷村邑。宮古島比嘉村地理不雅，由是准遷村籍于上比嘉。[1]

本年，在久場川御殿隙地新闢藥園。[1]

本年十二月，雩。此年旱魃為災，雨澤不降。自十二月五日至七日，照例禱雨，尚無感應。自二十二日至二十四日，復行禱雨。[1]

本年，照例命官恭還去年七、八兩月禱雨之願。[1]

本年，姑米山有杉板一隻流來。此年，正月十七日，有杉板一隻流來姑米山具志川郡屬內小泊洋面，其形恰似華船。〈其船長三尋，濶四尺二寸，海蠣點着。更有各處損壞。〉即著照例就地燒化。[1]

本年，八重山有異國船一隻飄來，衝礁損壞。此年正月六日，有夷船一隻飄來八重山島黑島屬內下離島東洋離岸約計一千八百步，衝礁損壞。通船十六人〈內有熱庅呢人十三名、亜米理幹人二名、華人一名〉，轉駕杉板〈時熱庅呢人三名已致淹死，不知所為。後因有屍骸浮來，即行埋葬，立石碑。〉撑來上岸。隨即該島胥役人等在石垣郡屬內卜人家相離之地，盖起房屋，使該夷人移來居住，以致撫養。而其船零板等項，因自九日晚間以至翌日颶風吹起，飄蕩海洋，無跡可見。且該夷人等衣裳不備，難以度日。乃按人頒給白木棉布各一端，以免號寒之苦。三月二拾三日，將該人貨裝儎船隻，該島開洋。至于四月三日，収到讀谷山郡長濱村洋面。初五日，由陸轉送泊村聖現寺。即給白木棉布二拾六端、帳子六帳暨應用物件，以致保養。更假地方官送給之名，遣去唐榮大夫暨首里通事係等，調備全帳帖禮車，將羊、鷄、花菓等件交給。該船頭目収領鳴謝云：「煩為轉達」，且再三陳情云：「轉詳地方官，借給寶船一隻，及早回國。」即答以轉告施行而為囬來。初六日，假問安之名，遣地方官阮孝詮〈渡久山親方〉率同唐榮大夫暨首里通事係等到聖現寺。相見禮畢，使該通事告云：「支給船一隻，及早回國。」即道謝云：「多受物件之賜，則此恩此德載祝弗諼。茲所希者，所帶羅經、船文去失海中，乞行支給。且不知貴國船隻何如駕行，乞致教導。」初七日，交給羅経、船文、船隻等項。復該夷人十名，同通事係等去到濱邊，協同本國船人，在于泊港近邊，將轉行、直駕、供操用槓柤等法盡致學習而囬。初九日，地方官、大夫、通事係等待候泊學館，差人要求。即熱庅呢人兩名到來。該通事係傳譯，相通行禮畢，該夷人等捧來洋字橫抄謝單二道，交給通事係。云一道即熱庅呢人暨華人，一道即亜人，兩名叩謝歴蒙恩德者也。復云：「回復之後，備貴國原恤之由，稟告官府，永著仁風。」且給船一欵，因其曾有賜符照之請，已行分給。復使該夷人役投納據票且剃刀、玉鏡及應用器物，隨需支給旱米、番薯、蔬菜、猪、鷄、胥井應用物件，以備行糧之需。四月十四日開船回去。[1]

本年，有異國船一隻到來。此年五月二十九日，有異國船一隻收到那霸洋面拋錠灣泊。即遣大夫、通事暨通事係等訪問來歷。答云：「係𠸄咭唎國商船〈其船長十三丈、濶二丈五尺。〉，通船共二十三人，〈內𠸄人十八名、華人五名、女人一名。〉上海開船，要需水糧而來。」三十日，該船頭目暨𠸄人一名、華人一名，坐駕杉板，搖來上岸。即遣通事率到若狹町學館，給吃茶菓、點心。事畢，調備全帖禮單，將豚、羊、鷄、鷄蛋、番薯、蔬菜等件送給。該頭目収領，道謝回去。六月初四日，為送給伊等所需松木、芭蕉布等件事，遣去通事係等，即延酒筵。事畢，收領松木等項。該通事係回來。至未刻之後，該頭目暨𠸄人一名、華人一名、女人一名來到若狹町學館。即遣通事係相見行禮，給吃茶菓。事畢，該女人有問阿南花葛一端，隨行交給，即道謝相談而回。且泊船期間，將牛、豚、鷄、鷄蛋、大米、麵、黑糖、番薯、茶葉、菜油、蔬菜、用水等件隨需隨給，其所收價銀共計番錢一百二十八員。初五日開船回去。[1]

本年，褒嘉與那城郡前任夫地頭池味親雲上暨人民二十七名，各賜爵位。與那城郡與那城村所有水田原是僅少，都賴天澤，以為播種。雖逢小旱，水涸田裂，禾稻不登。且井川僅少，用水不優，而自遠方汲來。百姓人等奪力于汲水，以致耕稼之妨。時有前任夫地頭代池味親雲上盡心着氣，廵察各處。及見滿佐原有泉水湧出，率同人民二十七名自費資斧，鑿開井川，長一丈六尺、橫三尺。其後頭高一丈六尺，在其左右鋪石成連三尺，長橫各一丈六尺。在其下面鑿開隄井長四間三尺、橫三間三尺六寸、深六尺，共用石築成。更自其隄井決渠注田。由是將附近旱田墾成水田共計二千五百坪。其產米約一十二石五斗餘奇，比較舊租麥穀一石六斗二斘五合加增一十石八斗七合五夕。且阿宇真志原有租米一百三十石餘水田，離該隄井約三百九十四間。隄井注入，雖逢旱魃，水常滿足，得以及時耕種。今合筭其兩項水田所獲產米，已及一百四十二石五斗餘零。且民力之費多得减省，永為村中利益。由是朝廷各賜爵位，以示褒典。[1]

十七年甲子，賞唐榮孫氏·安座間通事親雲上克慎母、讀谷山郡喜名村與那霸筑登之兩人之長命，賜以物件、爵位。克慎母行年九十七歲，與那霸行年九十五歲，共身體仍徤，真是罕世長命也。由是朝廷褒嘉其壽，賜克慎母綿子一把、紬二端；賜與那霸黃八卷位，以示恩典。

本年，褒嘉首里、泊、那霸、久米村等人氏，或陞譜代籍，或賜新家譜。本國下屆寅年有冊使臨國之大典，其時欵待天使之需甚及浩繁。雖経百般營求，多有不足，帑項極乏。時有西村戴宏基·伊佐川筑登之親雲上士俊、大城筑登之親雲上母，東村戴春芳·伊差川筑登之士英、山城筑登之、我部筑登之母，久米村孫受益·宮城樽金調美祖母，首里赤田村城間筑登之親雲上、照屋筑登之親雲上祖母，若狹町村知念筑登之，泊村與那嶺筑登之，首里鳥小堀村玉那霸筑登之祖母等聞知其由，各將銅錢一十六萬貫文奉借公家，以補其需。由是朝廷賞伊差川、伊差川、宮城祖母等陞譜代籍；賞大城、我部母、城間、照屋祖母、知念、與那嶺、語那霸祖母等陞新家譜籍，以表其志。[1]

本年，褒嘉若狹町村龜濱筑登之親雲上醫功，賜新家譜籍。龜濱自幼志醫，既學內科，復習外科，以充御藥園係醫。時查檢本草綱目，將可備公用者，解之以和文，而開列條目。由是種藥製藥之時，見察該條目，以為種製。且飄風華人之內，有染患難病者，隨行療治，以俾得痊可。且拜充大平山加設詰醫、八重山加設詰醫、下庫理御番醫等，以全公務。且至于先父有任醫辦公之功。由是朝廷賞賜新家譜籍，以表其功。[1]

本年，賞馬齒山渡嘉敷那前村當間筑登之親雲上，賜物件、爵位。當間事母盡孝，而內自親戚、外至鄉黨交以和睦。不但此也，克盡籌畫，以為村中利益。由是朝廷賜中布二端、勢頭座敷位，以示盛典。

本年，褒嘉勝連郡惣山當嵩元筑登之親雲上暨村民三十九名，將嵩元越級賜座敷位，將村民三十九名各賜一位。勝連郡內間村田畝素少，而都賴天澤。雖逢小旱，而田水就涸，禾稻不登。百姓甚及勞苦。時有嵩元，意謂于古島原掘井築堤，掘開水的，新墾田畝，則為村中利益。乃計其費，共及四萬九千九百貫文餘，窮簷百姓，勢所不能也。該嵩元為之張本，率同村民三十九名相共損資起工，掘一井，築二堤，掘開水道。而于附近之地畝新掘水田，于遠離之田畝自井導水，多受膏澤之潤，毫無旱魃之災，永貽利益。由是朝廷將嵩元越級賜座敷位，將村民三十九名各賜一位，以示恩典。[1]

本年，褒嘉與那城郡前任夫地頭池味親雲上暨村民四十七名，將池味越級賜座敷位，將村民四十七名各賜一位。與那城郡上原村田畝素少，而都賴天澤。雖逢小旱，而田水就涸，禾稻不登。百姓甚及勞苦。時有池味，意謂于宮城村境內下之川原掘設三井，築堤導水，新墾水田，則為村中之利益。且咿𠺢之平等原，係宮城、上原、伊計三村之正站。奈坂坡傾斜之處，而致人馬徃來之妨，必須起工改修。乃計兩項之費，已及七萬二千二百貫文餘，窮簷村民勢所不能也。該池味為之張本，率同村民四十七名相共費資起工，掘井設堤，掘開水道。而于附近之地畝新掘水田，獲得租米二十石七斗五斘餘，而亦于味哪原之田畝，自井導水，多受膏澤之潤。且至該咿𠺢之平等全行改修，俾得人馬徃來之便，永貽利益。由是朝廷將池味越級賜座敷位，將村民四十七名各賜一位，以示恩典。[1]

本年，褒嘉姑米山仲里郡地頭代等二十二名，或賜物件，或賜爵位。姑米山仲里郡阿嘉村于宇座原，只有一堤井，貯水維少。而亦阿嘉、真謝、宇江城、比屋定四村所有田畝雖逢小旱，而水易就涸。至于島尻村田畝，亦每逢旱魃，不能貯水，甚致耕耘之妨。時有地頭代、夫地頭、首里大屋子大掟、前任地頭代、前任夫地頭為之張本，率同郡民一十六名，在于美地，加設堤井，掘開水道。更修葺舊堤井。從時厥後，膏澤盈足，應時耕田，永貽利益。由是朝廷將地頭代、前任地頭代、前任夫地頭等三名賜中布二端；將夫地頭、首里大屋子大掟暨郡民一十六名各賜一位，以示恩典。[1]

本年八月初十日，雷震于奧山。此日雷震于奧山，焰焇公庫。既崩公庫，復燒焰焇五百七十七觔許、白焰焇八十觔許、硫磺二十六觔許、鈆二百觔許。[1]

本年，褒嘉大平山與那霸村人民六名，各賜爵位。大平山與那霸村，上屆子年饑饉之時，人口大减。更所畜牛馬抵食吃盡，以致耕田之妨。且凶歲接踵，甚就困疲。滯貢逋賦，不勝勞苦。且麻苧、藍草等項素無栽植。當織調公布之時，專買來他村，以備其用，多有不便。時有本村筑登之、與那霸仁屋、仲村仁屋、友利仁屋、下地仁屋、加寧比嘉等相共商議，勸勵村民胼胝農業，既納逋賦，復貯米穀。至于牛馬逐漸買購，現無耕田之妨。而亦栽植麻苧、藍草等項，全用其產，以無買來之煩，永為村中之利益。由是朝廷各賜爵位，以示恩典。[1]

本年，褒嘉大平山長濱村人民七名，各賜爵位。大平山長濱村極其困疲，拖欠貢賦。特有長濱仁屋、長濱仁屋、長濱仁屋、下地仁屋、佐和田仁屋、島尻仁屋等相共協同，改設指揮之術，三面分手，以行督理。且開墾義地共計一萬一千三百二十八坪。且墾廣塩場，沠給三面，分手村民。待農業之隙，舉村人民皆令赴場燒塩，將其所出兑換粟麦等項，全納逋賦。不但此也，為村留心，多貽利益。由是朝廷各賜爵位，以示恩典。[1]

本年，褒嘉大平山砂川村加寧砂川，以賜爵位。砂川有祖母在堂，常備衣食，能盡孝養之道。更內自親戚、外至鄉黨交以和睦。且見村民苦疲，屢次施惠，以補不足。由是朝廷賞賜爵位，以示恩典。[1]

本年，褒嘉八重山與那國村多和津登野城，以賜爵位。八重山與那國村，上屆辰年所栽稻粟被暴風吹損，多有欠稻種之用者。時有登野城沠給所貯稻種二十一包，以全其用。且本村鍛冶工器未嘗全備，多有妨碍。該城將鉄二百觔，不受價錢，送給該工，使其全備工器。從時厥後，自農業之器以至山林之器，隨求隨給，無一不足。且憐單寒下户之輩，屢次施惠，以補不足，貽利益于村不為不多。由是朝廷賞賜爵位，以示恩典。[1]

十八年乙丑，二月初四日，國頭郡江潮滿退異常。此日國頭郡鏡地津口所有江潮自盡申時以至酉時遽滿遽退，已及四次，甚屬不常。

本年三月，雹降兼城、喜屋武、摩文仁、真壁、佐敷、高嶺、東風平、具志頭、玉城、南風原、大里等郡。此年各郡寒氣不起，遽有雨雲聚集，雹雪降落。其大或如豌豆，或同蠶豆，或同黃豆，大小不一，並無傷損稼穡。而玉城、南風原、大里等郡內或有不降之處。

本年，雹降姑米山。此年，姑米山仲里郡島尻村寒氣不起，雷雨遽催，雹降村中併附近田野。其大或有一尺二寸之丸，或同指尖，大小不一，並無傷損稼穡。

本年二月，伊江島有鶴二隻飛來，経四五天而後飛去。其色似灰。

本年，天有異光。此年八月初三日戌刻之時，喜屋武郡自天邊東方有光飛過西方，約計十有七八間。其形橫二寸，長二尺五寸，計其色火交青色，消後有音聞焉。

本年，改造崎山靈嶽御門。首里崎山村所有靈嶽御門，原來以瓦盖起。因其圯壞，以石改造。[1]

本年，八重山島有異國船一隻漂來。此年，有異國船一隻漂來八重山島西表村屬內高良濱。其船斷失帆檣，無人坐駕，不知何處船乎。只有裝載黃豆、油渣、棕梠繩等項等由，該島在番稟明朝廷。由是照例燒吊。[1]

本年，賞唐榮孫氏·安座間通事親雲上克慎母、大里郡嶺井村新垣筑登之親雲上母兩人長命，賜以爵位、物件。克慎母行年九十八歲，新垣母行年九十六歲，共身體仍徤，真是罕世長命也。由是朝廷褒嘉其壽，將克慎母許與都通事妻一樣稱呼，將新垣母賜綿子一把、棉布二端，以示恩典。

本年，褒嘉大平山東仲宗根村下地仁屋功勞，賞賜爵位。下地為人也，原來諳熟墾田栽稻之法，因著為田作係，以示料理。隨即會同係役，着令百姓等，起自上屆戌年，開墾水田，栽植禾稻。筭其坪數已及九萬六百三十五坪。且見察其田一帶，決排溝洫，以為注水之便。更于溝洫難決處，雖費人夫之多，而自捐資財，備辦其需，得以告成。且該島各村素無水田之設，百姓人等不知鋤田植禾之法。該地留心着氣，教以良法。不但此也，將自己所開水田交給村中。除此之外，為村籌畫，永貽利益。由是朝廷褒嘉其功，賜筑登之位，以示恩典。[1]

本年，褒嘉太平山屬內多良間島仲筋村蒲户洌鎌，賞賜赤冠。太平山屬內多良間島去年逢風旱之災，民皆饔飱欠乏，助救無術。時有本島仲筋村蒲户洌鎌動発小米，𣲖給窮民。更將大米進送驛亭，以補濟飢之需。且於家道貧乏致農業之妨者，即給耕牛以為耕耘之便。洵屬不凢者。由是朝廷賞賜赤冠，以示恩典。

本年，褒嘉八重山登野城村上地，賞賜黃冠。八重山登野城村上地存心素善，與村人交以和睦。逢其有深病者，即給療治之需。且任世持職之時，諸凢事務叮嚀教諭村中人等，由是皆勵修職業，所有貢賦俱得納清。不但此也，逢于本村難調貢賦之時，則進送布疋，以為其補，甚為村中利益。且其行年已七十七歲。由是朝廷賞賜黃冠，以示恩典。

本年，向志禮·義村按司朝明著立指揮之效，以歸家廷。向志禮·義村按司朝明因其所授東風平郡極其苦疲，乃上屆未年奉命到郡，勵勤農業，改革土俗。現今郡民挽疲就饒。由是按司罷退指揮，以歸家廷。

本年，褒嘉西村平安山筑登之、玉城筑登之母，賞賜新家譜。本國下屆寅年有冊封大典，其費用銀兩多有不足，帑項極乏。時有西村平安山筑登之母、玉城筑登之母，各將銅錢十六萬貫文奉備公家，以補其需。由是朝廷各賜新家譜，以表其志。[1]

本年，褒嘉町端村諒德建·澤紙筑登之是行母，陞譜代籍。此年浚濬霸港、唐船塘、牧港。由是計其費用銅錢多不敷數。時有町端村諒德澤·澤紙筑登之是行母，將銅錢十六萬貫文奉借公家，以補其需。由是朝廷陞譜代籍，以表其志。[1]

本年，褒嘉壺屋村高江洌筑登之親雲上，賞賜新家譜。此年，讀谷山郡比屋矼大就圯壞。但因庫儲欠匱，難以修葺。時有壺屋村高江洌筑登之親雲上，將銅錢十六萬貫文奉借公家，全告厥成。由是朝廷賞賜新家譜，以表其志。[1]

十九年丙寅，褒嘉老人，頒賜爵位、物件。此年凜遵諭旨，飭行國中，將歲逾八旬者詳明朝廷，奉備叡覽。主上看多有老人在焉，不勝歡喜，各賜爵位、物件，以示盛典。

本年，褒嘉唐榮鄭氏池宮城里之子親雲上朝法祖母、鄭氏仲嶺里之子親雲上得壽祖母、桃原村百姓真境名祖母三人之長命，各賜物件。朝法祖母行年九十五歲，得壽祖母行年九十三歲，真境名祖母行年九十七歲，共身體仍徤，真是罕世長命也。由是朝廷褒嘉朝法祖母、得壽祖母兩人，各賜綿子一把、島紬一端、白紬一端；嘉真境名祖母，賜綿子一把、木棉布二端，以示盛典。

本年六月，冊封欽命正副使將臨本國冊封。欽命正使翰林院檢討趙新、副使翰林院編修于光甲、護封遊擊謝國忠、彈壓官胡頤齡坐駕頭號寶船，護封都司蕭邦佑坐駕二號寶船，六月初九日在五虎門一齊開船。二十一日，頭、二兩号寶船収到那霸港。七月二十日，諭祭先王尚育。八月二十七日，宣讀詔勅，封王世子尚泰為中山王。諸凢典礼全為完竣。十一月初四日，頭、二兩號寶船在那霸港一齊放洋。奈因被風波漂流港口水淺之處，難以駕駛。即吊進港內，初十日一齊放洋。十九日事竣回朝。〈彈壓官胡頤齡坐駕二号船回朝〉

本年，冊封正使趙新、副使于光甲共題于瑞泉，書「靈脈流芬」四字獻王。隨鐫碑建焉。

本年九月十五日，主上因蒙襲封王爵，拜謁崇元寺。

本年十一月十八日，主上因蒙襲封王爵，拜謁三個寺。

本年，設建焚字爐。冊封正副使、彈壓官頭、二兩號寶船船主于首里、那霸、唐榮各處設焚字爐，以敬字紙。

本年，褒嘉太平山砂川仁屋，頒賜一位。砂川事其祖母善盡孝養之道。由是前年賞賜赤冠，以示褒典。由是該川益勵心力，厚為孝養。而內自親戚姻婭、外至鄉黨交以和睦。今砂川祖母行年九十七歲，身體仍徤，常欲其在世時使該砂川再戴爵位，何忍默置之不稟。乞准再嘉該川，賞賜一位等由前來。由是朝廷褒嘉其孝順，頒賜筑登之位，以示盛典。

本年，褒嘉八重山島登野城村上地仁屋、知念仁屋兩人，各賜一位。此年八重山島宮良村牛病流行，斃死維多，甚致農業之妨。時有登野城村上地、知念兩人，各將牛十五口𣲖給村中，以為農業之助。由是朝廷賜各一位，以示盛典。

本年，因寶口製紙之區出租借用，乃動発公項購買其區。

本年八月大雨之時，內金城村崎山靈嶽南方所有宅藉多致崩落，損破人家。且南風原郡兼城村屬內髭川原多破道路，而動発公項，以行修葺。八月大雨之時，內金城村嵜山靈嶽南方所有宅藉多致崩落，毀破人家二十橺。計其崩落之地長五十六間〈內十六間嵜山嶽崩落〉。且損破南風原郡兼城村屬內髭川原之道路，長四十七八間許。至其修葺之需，本應發出郡資，以為備辦。但因郡資不足，乃動發公項，以行修葺。〈其外亦有各處損破者〉

本年，因有冊封大典，暫除妓女。冊使臨國之時，倘使妓女與華人接會，恐有妨碍之處，由是着令暫時除之。待至冊使回朝，仍舊住居。[1]

本年，褒嘉鳥島三良國吉妻、蒲户糸數妻、仲村仁屋女子、島袋筑登之女子四人，名賜下布二端。鳥島女人素少勤紡織者，至其衣服強半買來那霸、泊等處。不但衣服不裕，甚致不便。幸有國吉妻、糸數妻、仲村女子、島袋筑登之女子四人知量兼人，識熟紡織之法，廣教島女。由是島女漸受其教，現在島民衣服多用土產，以為調備。今如前所陳，島中女子廣勤紡織，不敢怠慢故。至于芭蕉，亦留心栽培，使之逐年繁昌，甚為島中之利益。由是朝廷賜各下布二端，以示盛典。

二十年丁卯，正月二十四日，主上因即位，謁拜首里、唐榮等聖廟。

本年七月二十一日大雨之時，雷震三處。一則真和志郡安里村屬內首里門毛；一則與儀村屬內神里原所有上藏屋嘉部墓藉山野；一則小祿郡儀間村屬內加幾也武原畠方前面也。

本年同月同日，雷震泊村新崎筑登之親雲上宅藉，打破公授榔子木心。

本年，鳥島有大風大波。此年，鳥島自八月朔日酉時至三日申時大風大波並起，損破諸船。更打崩沙原所有墓三座，流去尸骨。

本年九月七日，主上因去年封典全竣，褒嘉世上歲逾八旬老人，或賜爵位，或賜物件。且奉賀聞得大君加那志様長壽，獻進盛膳。〈此時令貴族做戲〉

本年十月二十二日間，甘露降。

本年，恭蒙修造柔遠驛。去年八月十七日，海防官詣柔遠驛遍處，看見曰：「近來球人不勝染病之煩，是風寒地濕之所致也。我當告達布政司，籌給庫欵，起盖修理。」乃于本年著興工告成，以便居住。

本年，褒嘉桃原村真境名，賞賜赤冠。此年，桃原村真境名仁屋善事祖母，盡孝養之道，一家致和，更至隣家亦交以和睦。今該祖母行年九十八歲，深願使該名頂戴爵位。至于該名，亦欲頂戴爵位，遂祖母之願，保卒餘年等由，親戚、伍甲等僉呈，學校中取加具印結，詳明朝廷。由是嘉其孝順，賞賜赤冠，以示褒典。

本年，讀谷山郡所有比謝矼着令加設矼二座，以為修造。讀谷山郡所有比謝矼，去年八月大雨之時損壞不小。依旧式築成三座，則大雨之時流水不通，損壞不堪等由，著加二座，以為修造。

本年，有小舟一双流來久米具志川郡伊利幾浦。該舟以雜木造作，〈長三尋三尺七寸，橫一尺二寸，左右懸櫓之穴共有十二〉不知何處舟隻。其身致破不一。即著照例就地燒化。

本年，久米兩郡再選遣吏役。久米兩郡極其困疲，挽欠諸賦，更至土俗亦就頹靡。上屆卯年，於高所取納座役人之內舉各一人，帶職渡郡。因其翌辰年，罷退在番筆者，專協同在番人施行指揮。從時厥後，見有變疲就旺之景，上屆酉年，以該役人罷之，以在番筆者補之，照舊管理。但風俗亦就悪，將曾示條禁鮮有遵守。仍罷退在番筆者，于御用意筆者、高所、田地取納座役人之內選舉兩人，帶職渡郡，二年駐劄，協同在番人施行指揮。[1]

二十一年戊辰，罷退浦添、兼城兩郡指揮司。浦添、兼城兩郡先年因困疲已極，設立指揮司。本年因挽疲就興，罷退該指揮司。[1]

本年，[3]准廢絕天行疱瘡，續種牛痘。此年夏，有閩回國員役帶來天行疱痂。隨着前赴羽地郡屋嘉地續種其痂，而將牛痘已染者應否天行不再染之處，或以人傳氣，或以痂吹鼻，或換衣沾氣，再三行歴，騐其已出者無一復出，其未出者有以傳染。因此考之，牛痘経過者，天行不再出也必矣。因請聖旨，廢絕天行疱瘡，續種牛痘。

本年三月十日，雷震于金武郡金武村池原地方。此日大雨之時，雷震于金武郡金武村池原地方。其村前任夫地頭仲添伊藝親雲上妻蒲户被雷震死。

本年，將池理師暨係役等遣発閩省，學習改遷世子宮三法。此年，將地理師鄭良佐·與儀通事親雲上、係役蔡呈禎·翁長里之子親雲上、蔡大鼎·伊計親雲上等三名遣発閩省，學習改遷世子宮之法。據稱：本處東南地高，西北地低，甚不吉利。若將向氏大村按司朝春、向氏摩文仁按司朝明宅籍暨向氏川平親方朝範、馬氏小祿親雲上良休、蒲户玉城外宅合連一處，則地勢寬平，而於前後左右並無所妨礙，甚為吉利等由。據此，由是改遷宮地于該處。自午年十一月起工，于戌三月告成。同月，特遣向氏嘉味田親方始入其門。[1]

本年，將地理師暨係役等遣発閩省，學習修葺玉陵之法。此年，將地理師鄭良佐·與儀通事親雲上、係役蔡呈禎·翁長里之子親雲上、蔡大鼎·伊計親雲上等三名遣発閩省，學修葺玉陵之法。據稱：玉陵有闕畧之處，若能補其缺，則無所妨礙等由。據此，由是修補各處。[1]

本年六月二十七日，那霸港潮進退異常。此日那霸港潮自晝辰刻以至夜亥刻，或進或退共計十六七次，異于尋常。

二十二年己巳，賞長命之人三名，各賜爵位、匾額、物件。首里鳥小堀村豐世耀·仲嶺里之子親雲上元孟、大里郡嶺井村前任夫地頭職嶺井親雲上祖母、宮古島砂川村砂川筑登之祖母等三名行年百歲，皆身體仍徤，真是罕世長命也。由是朝廷褒嘉其壽，賜元孟「太平上壽」匾額、綿子三把、島紬二端、白紬二端、銀子三十兩；而嶺井祖母因上屆寅年九十七歲之時賞賜物件，今只月給大米一斗二斘，以為一世養生之資；而砂川祖母許與黃冠妻一樣稱呼，併給綿子一把、木棉布二端，以示恩典。

本年，久米島仲里郡有一𪃭〈其毛灰色〉飛來棲住焉。

本年二月二十四日，雷震東村人宅之內。此日雷震東村新垣筑登之宅內，擊死豚一口。更擊破同村川上子宅內所立竹竿。

本年二月二十八日，雷震宜野湾郡嘉敷村、今歸仁郡林藉等處。此日大雨之時，宜野湾郡嘉敷村境內所寓玉寄筑登之親雲上妻因其宅內將有流水漲滿，乃逃走隣家，中途被雷震死。更雷震今歸仁郡吳我邊伊所有杣山，擊破杦木二本皮面。

本年十一月二十五日夜，辨財天女堂遇着囬祿，自神像至堂宮共為焦土。

二十三年庚午，賞長命之人，各賜名島爵位、物件。首里鳥小堀村豐世耀·仲嶺里之子親雲上元孟一百一歲，那霸泉嵜村薛自信·渡慶次筑登之賀德伯母、浦添郡內間村宮里筑登之親雲上兩人九十七歲，東風平郡富盛村知念筑登之親雲上母九十六歲，身體仍徤，真是罕世長命也。由是朝廷褒嘉其壽，賜元孟中城郡久場之名島並扇子二把、綿子二把、白木棉布二端、島紬二端、川紡綢二端、銀子三十兩；賜賀德伯母綿子一把、紬二端；賜宮里勢頭座敷位；賜知念母綿子一把、木棉布二端，以示恩典。

本年，於伊平屋玉陵初行清明祭祀。伊平屋島玉陵原無動發公項，舉行清明祭祀。至于今般主上特発諭旨，準照內地玉陵清明祭祀之例，動発公項，恭遣尚氏伊江王子朝直親行祭祀。若又每年如此遣使，則該島遠隔海洋，或失節期。故明年以後每遇清明，使銘苅親雲上代為行祭。更著阿武加那志暨貳加也田，乃阿武，該銘苅等自備祭品以燒香。

本年，有宮古島詳報雷震情由。宮古島西里村伊波仁屋屬內有一夫一妻，夫名加那，妻名加你美加，居住于該村最嵜屋原。去年六月二十八日之夜雷震其宅，除打死其夫妻，燒化其房屋外，所畜馬豚各一口共致燒斃。[4]

二十四年辛未，褒嘉崎村勵氏奥濱筑登之親雲上真恕、其弟奥濱筑登之真和二名，各賜上布二端。崎山村勵氏真恕、真和兩人從寓中城郡伊集村，其為人也，自幼少時孝順甚厚。諸凢事情承父母之志，毫無違逆。更善修家業，以安父母之心。饒備衣食，而免飢寒之憂。且先父染病之時，無夜無晝留心調治。及其死後，厚行祭祀，以盡如在之誠。且每過墓前心向于神，跪而拜焉。由是子孫法其所為，一家興孝。且該母染患足病，行步艱難。該真恕等除相共戮力，百般調治，外屢邀慈母所愛姻婭，與之為伴。而將該母或負背上，或坐竹轎上，各自抬負，巡行無田畝，以慰親心。且逢鄰村做戲，亦將慈母負去該處，以慰其目。凢看戲者無不感。且有其本宗老姊居住首里，身恰桑榆晚景。該母雖欲往而問安，步行艱難，不遂其志，深為嗟嘆。該真恕等赶緊造轎負母，使其問安遂志。更不論何處，坐母于轎，憑其所往。由是母欣然安心，所染病症得以痊疴，現今行年七十四，身体甚健。且該真恕等意謂所蓋房屋雖経不狹，然因多居一處，每逢夏日，老母為暑所苦。乃另造房屋，為之居住，計廣二間。且該真恕意謂若今使為另立門户孝養淮盡，乃同居一家，相共戮力，深為孝順。且內自兄弟，外至親族，交以慈愛。且逢難苦貪者，又復給物救急。且與村民交以和睦，更為村籌畫，多貽利益。本村人等無不感心等由，稟明朝廷。由是賞該兩人，各賜上布二端，以示恩典。

本年，褒嘉崎山村勵氏奥濱筑登之親雲上真富，陞勢頭座敷位。西原郡內間村極其困疲，農業怠慢。至于土俗亦不善美。只將定額下知人暨掟之力実難督理。幸有崎山村勵氏真富徙寓中城郡伊集村，其為人也，原屬能幹，更固附近內間村與該百姓交有年。至其土俗，遂細諸熟。先年，兩總司、田畯官等命該真富加充下知人。其蒞任之後，凡事聽候長役主裁商議，百姓方為督理。自時厥後，百姓人等心服其教，胼胝農業，培養樹畜。至于土俗亦就善美。且該真富策勵村民備辦諸凡賦稅，待其備完之日為之押運，盡行上納。且村民之內或有寓他郡者，或有散四方者，該真富諭以義理，仍回家庭，各授地畝，以為耕種。且本村境內多有漁魚之處，曾當困窮之時典于他村。該真富捐錢贖回，以受村民，以為利益。且見有家貧不能具葬者，発借銅錢，以資送葬，不加利息。且該村自蘓鉄苗，以至柴薪，共有不敷。或栽植蘓鉄，則將自己所有苗核𣲖給百姓，以為栽植。或煎熬黑糖，則將自己所貯柴薪𣲖給村民，不收價錢。且去年二三月間世運不雅，單寒下户饔飱難續。該真富𣲖給具所，栽蘓鉄，不収價錢。闔村人民逐漸就興等由稟明朝廷。由是賞該真富陞勢頭座敷位，以示盛典。

本年，褒嘉真和志郡古波藏村宮平筑登之親雲上陞座敷位。真和志郡古波藏村遠離于田圃，却近于那霸。舉村男女志于傭賈，不勤農業。且至于栽蔗之區，亦近于閭里所栽甘蔗，多有被人盜伐而逋黑糖之賦。幸有本村宮平為之留心，稟請朝命，改移村籍于本地。自時厥後，村中人等不特皆拋傭賈之志，善勵農產之業。至于甘蔗亦無盜苅，而全貢賦。且本村先年極其困疲，除將其所授地畝𣲖授他村外，上滯諸凢賦稅，下員許多私債，進退維谷。當經該宮平為之盡力商議，掟頭目等確飭村民，除該端習俗、勵修農業之外，至于衣食、賀事、祭祀亦行節儉。且每日黎明徃來田圃，之明或苅牧草，或採柴薪，或挑糞壅，以備各用。由是村民挽疲就興，除仍舊授地以為耕種外，既納賦稅，復減私債。又先年疫癘流行之時，單寒下户調治無資。該宮平𣲖給米錢暨應用物件，以便調治。更兼見其一家染疫調養無人看，即自備飯食徃而進之。且其染癘身故者一十六名，共坐困窮不能備葬。該宮平借給錢米，以全送終之禮，以免利息。而其貧苦已極者不收本錢。至若當其痘瘡痳疹之時，亦損資施惠，莫不如此。且每逢凶歲為村留心，一切事情逐細督理。更察貧乏者，惠給物件。舉村任命鬻賣自身者無一人在焉。不但此也，該宮平為村籌畫，多貽利益。村中人等無不感服等由稟明朝廷。由是賞該宮平陞座敷位，以示恩典。

本年，褒嘉真和志郡與儀村宮里筑登之親雲上，陞勢頭座敷位。去年暴風三起，真和志郡與儀村所有稼穡盡被吹損，饔飱栖之。更兼世上錢路塞壅，隨云少僅，難以告借窮簷。群黎一日一食。幸有本村宮里，或動発私錢，或借以貴息，借給窮民，共免利息。更惠給大米、蘓鉄等項，不收價錢。單寒下户共免饑喝之憂。又宮里未充掟役之時，振勵精力，學習筆筭，例收領村米五斗。該宮里先父為村照料，不受村米已歷十年，為益不少。且先年痘瘡疫癘俱已流行，單寒下户無資調治。該宮里先父心発仁愛，送給米錢佳蘓鉄等項，以便調養。且該宮里先父治家以睦，勤職以精，而交親族亦盡和睦，毫無人己之間。內有逢不虞者加意撫恤，以致救助。且交待村人善守禮義，厚盡情愛，而体感相同。且常行節儉，每逢公家告借錢文之時，隨飭即行奉借。今男子宮里亦行已以正，交人以善，箕表不墜，實屬不凢者。舉村任命無不感心等由，稟明朝廷。由是賞該宮里勢頭座敷位，以示盛典。

本年十二月，囹圄告空。群臣之內或進行慶賀，或蒙賜物件。此年囹圄告空，王子、按司、法司、親方、申口吟味役、御書院當里主、御物城長史、泊頭取、御右筆、西宮主取、中取、獄庭主取共進御書院，慶賀其事。更自平定側至署筆者蒙賜物件。𣲖賜一舟，分錢粮以示振勵。

本年，設建大里郡下知役。大里郡近年土俗不雅，吏役百姓億見互異。事情雖少，刁蹬維多。不勝事訟者，甚失和睦之道。由是兩總司等稟請朝廷。命新設下知役，以行指揮。

本年，新設筭師，教以其法。筭之為術也，實係國家要用。今般朝廷除新設其師於部下米之內，発賜三斛，使其施教外為習筭者，月限一次，前赴國學，考試法筭。其頂上者六名，一個月之內𣲖賜一身分錢粮，以示振勵。

本年，設建大里郡下知役。大里郡近年土俗不雅，吏役百姓億見互異，事情雖少，刁蹬維多，不勝爭訟，甚失和睦之道。由是，兩總司等稟請朝廷。命新設下知役，以行指揮。

二十五年壬申，賞葛日茂·米須親雲上秀經、真和志村松田筑登之慈母長命，各賜物件。秀經行年九十五歲，松田母行年九十七歲，俱得康健，誠罕世長命也。由是朝廷褒嘉其壽，賜秀經綿子一把、島紬二端；賜松田母綿子一把、木棉布二端，以示恩典。

本年，富川親方充為檢使，前赴大平、八重山兩島。太平、八重山兩島曾經遣発檢使，查騐法制。今尚未守其法，或有難照旧措行者。由是將毛鳳來·富川親方盛奎充為檢使，翌年九月前赴該兩島。其翌年五月囘國。

本年，准于東風平、小祿、兼城、浦添、名護等郡設指揮司。

本年，賞首里、唐榮、那霸、泊諸郡暨八重、宮古兩島等處人氏壽罕于世者，各賜物件。首里、唐榮、那霸、泊諸郡諸島暨八重、宮古兩島等處人氏壽八十歲以上者凢有二千五名，計男五百五十二名、女千四百五十三名，俱得健寧，誠罕世長命也。由是朝廷嘉其男壽，各賜扇子、烟草；嘉其女壽，各賜烟草、烟包，以示恩典。

本年，賞蔡氏伊計親雲上大鼎孝行，頒賜物件。蔡氏大鼎事親至孝，常盡省定之禮，毫無怠慢。雖經出在他處，入而伺其安居。至于諸凢事情莫不盡心孝敬。況當慈母染病之時，除加心調治外，徃東禪寺佛前燃燈掌上，祈以痊疴，兩手就爛。奈病勢沉重，不見其効，遂乃身故。大鼎不勝悲嘆之至。然而嚴父在世，強止嘆心，常慰父情。其後充役赴閩之時，再三勸父選配娶妻供養身体。旦見其年老身衰態難勝，屢邀其反與父誒論，以慰心情。且因其患中風，奉侍醫藥，以行調治。跟遊四面，而未保養，病勢漸重，遂卧簟床。當此之時，晝夜愈盡心力，既行醫治，復行祈神祇。歴十餘日不見其初，不幸辞世，曷勝哭慟。至其送終人等無不感嘆。既而每逢祭祀，亦盡如在之誠。不但此也，內自兄弟，外至親族，交以和睦等由稟明朝廷。由是褒嘉大鼎孝行，頒賜掛床一幅、綿子一把、以示恩典。

本年，賞國頭郡楚洲村新城筑登之親雲上孝行，頒賜錢文。國頭郡楚洲村新城孝心甚厚。該城嚴父素係東風平郡富盛村之產，幼少之時遷居美里郡外祖父家，賴其養育，以為遇活。及其成長，娶國頭郡楚洲村新城之女為其贅婿，生下該城，相共聚首同居。一旦夫婦爭論，其夫怒而出外，無跡可探。此時該城年僅七歲，未知父之恩愛。及其年長，追思父跡，不勝嗟嘆。然因嚴父負債，為之所催，乃不得已。已及十三歲之時，為償債事，鬻身村家，不暇探問父跡。至十六歲不幸失母，嘆上加嘆。愈感父跡，頃刻不忘。因謂若不能拮据贖身，必無見父之日。乃除奉事主人，善供使令。外逢暇日，勵勤私職，賺得資財。而及二十三歲，既贖其身，復盖房屋，得以居住。自時厥後，欲尋父跡。乃廵徃四方，周為探問。幸聞寄寓佐敷郡同村，乃飛起該處，尋父相會。時因父再娶妻，亦行母子之禮。事訖，告父母曰：「吾今聊賺家財，請與父母回去，盡其孝養。」即同父母歸去家庭，善盡孝養。且跟隨嚴父徃東風平郡，同祭祀先祖。事訖，召集親族，誥以怡情。且該城嚴父曾於東風平、美里兩郡負有私債，然父意謂使子償債受煩實有不便，乃不告曉焉。該城細察實情，償還其債，使父安心。且事繼母常盡孝養。不但此也，事無巨細，行以正道。舉村人民無不感心等由稟明朝廷。由是嘉其孝行，賜錢九千六百貫文，以示恩典。

本年，賞泊村亡山田筑登之親雲上女真牛孝節，頒賜錢文。泊村亡山田筑登之親雲上女真牛家道頻發，度日艱難。及至十歲，嚴父見背，慈母亦嫁，孑孑獨苦。幸賴本宗叔母之養，以全性命。深感其恩，厚行供養。年紀漸長，殆及出嫁之時，奈該叔母既染眼病，復輿結毒，久卧病床，無人供養。因要一生孀居，以遂鳥私。乃不肯聽媒妁之語，常營豆腐，賺得錢文。勵精孝養，至其治病一案。除延醫服藥外，百般盡心調養。時逢饑荒而缺養資，暫時托身為奴，除獲資供養外，常帶奴職，厚盡孝情。又因該叔母神老身衰，坐立步行甚屬難堪。每遇屎尿之時，將該叔母負帶背上，以致舉行。實有如保赤子之意。故雖身老病多，然精神康健，已至八十有二而死。茲筭其染病卧床之久已及三十有年。惟是該牛晝夜盡心，厚行孝養，已於遯世之後善行釋奠，以盡如在之誠。既而擇取本宗從弟以主祭祀。即云「在世之間，仍行釋奠」等語。先進居住八九尺許茅屋，營成豆腐，不恃舉行節序祭祀。而至忌辰，攜帶物件，奉薦神靈，以盡追慕之情等由詳明朝廷。即嘉其孝節，頒賜錢九千六百貫文，以示褒典。

本年，賞汀志良次村無系三良上原孝行，頒賜錢文。汀志良次村無系三良上原，其赤子之時慈母見背。至于三歲，兩眼失明。及至十三歲，嚴父亦死，零丁孤苦，專賴繼母之養，以致成長。奈家道素乏，更兼繼母身体柔弱，日營難堪。該三良尾菓家所雇，領其工錢。既供繼母之養。復奉先祖之祭，或逢繼母染病之時，晝夜側侍，厚行療治。該良因係瞽者，當繼母食飯之時難知多少。及其吃完之後，常攢母腹。一逢食少，眼淚流出，頻請加進。該母平日感心，強致飯食，得以活命。遂登壽者。該良益勵精力，厚行孝養等由詳明朝廷。即嘉其孝情，頒賜銅錢三千二百貫文，以示盛典。


本年，惠鰥寡孤獨、長病癈疾者，頒賜錢文。首里、唐榮、那霸、泊諸郡諸島，宮古、八重山兩島有鰥寡孤獨、長病癈疾者，共計四百九十三名，各賜銅錢三千二百貫文，以養性命。

本年，為救助士民事，既於給地方設互相附筆者兩名外，更設係役四名，駐劄給地御藏，以授支給錢文事。此年，設立相附筆者兩名，暨係役四名，掌管支錢示惠事，賞其相附筆者兩名賜各俸米四石，賞其係役四名，賜各一身半錢粮。既而分授首里給地御藏北邊，以為駐劄。而附給西方半間舉行其事。

本年，添設首里三府文筆師，併加賜俸米各一石，勵教文筆業術。首里三府文筆師原有三名，只賜俸米三石。至于今般，添設各一名，至其俸米加賜各一石，共計俸祿四石。既而使其學習文筆者，當試業時，會同國學加擇中式者十六名，至其甲乙錄記四十号，其所加十六名，賜各半身錢粮，以示振勵。

本年，賞學習筆業者，頒賜錢粮。此年，為振勵學習筆業者事，着令御右筆暨中城御殿御右筆等，使會集諸生每月試業。自其第一以至第九，各錄甲乙，頒賜錢粮，以示振勵。

本年，罷退火矢大佐事職。此年，祇領詔勅暨奉獻表章之時，概禁放炮，將其大佐事職永行罷退。

本年，設立文筆師一人，頒賜俸米三石，以施教化。那霸四町、久米村島中學習文筆，常苦無師。故於首里人內擇舉一名，充為其師，教以文筆，而賜俸米三石。

本年，加賜筭師俸米一石。筭師俸米原係三石。本年加賜俸米一石，共計四石，以酬其勞。

本年，加買中華人藥材，以濟療治之用。此年於例買藥材之外，開單加買，以為世上治病之資。而在中城旧殿之內，其係役等每日駐劄，以行官賣。

本年，廢除久場川藥園，於中城旧殿宅內改闢藥園，以行栽培。

本年，學繪人等每月試業，自第一以至第五，各錄甲乙，頒賜半身錢粮，以示振勵。

本年，設立國學署奉行。此年，國學諸生人等為振勵學業事，前此每月考試學業，或賜物件，或賜錢粮。固因不可不益勵精力，乃加設按司、親方等署奉行，以策勵諸生。

本年，添設國學、再學三人。國學、再學原有三人，不論貴賤，概行充授。今般於官家子弟之內選舉人才，加設再學三員，定期三年，各賜俸米三石。

本年，為督理杣山事，設建按司、親方等奉行。此年杣山樹本甚及憔悴，而缺國家之用。主上曾垂綸音，以示林木繁昌之意，固不可不為使其茂盛之計。新設按司奉行一員，加立親方奉行一員，督理山林事務。

本年，設立按司業師，施教國學。此年，為勵精按司學業事，聖上特垂綸音，固不得不使其振勵學業，按司等官於始任奉行役之後，再入國學鍛錬學業。由是設立業師一名，以施教化。

本年，向氏川平親方朝範宅內有芙蓉一柄雙華。

本年，真和志郡仲井真村大加原有雷公降落。此年，崎山筑登之親雲上為看守屋良部事，設造房屋一間，以為居住。更有金城村油屋小女伐採柴薪者，奈雷公不唯燒失房屋，而至採薪者亦被打殺。

本年，於真和志郡安謝村境內所有壺川井之傍有男神現出。此年，有泊村八九歲以至十二三歲童子五六人，徃到該井附近以為遊戲。只見其神像約計年紀二十三四歲，頭頂烏色有鏡之長冠，其身穿着廣袖絲衣，上則紅色，下則黃色，向北而坐。該童子人等仰瞻神像，甚致驚嘆。此時神靈亦見，該童子速刻向井而去，並無跡可見。由是開具前情，詳明朝廷。

本年，於大里郡與那原村境內東伊建原有雷神下。此年，崎山村長子仲嶺為苅草事徃到該原，已被打殺。

本年，於豐見城殿有雷神下落。此日有雷神下落豐見城殿中。只見其殿神至面前，地板以至板磚為穿破而出。其所破之圍約計五寸。

本年九月八日，風雨猛起國頭郡濱村境內加那良原，有山嶺崩落。此日，國頭郡濱村境內加那良原有山嶺崩落，約計其長九十二間，其橫三十四間。時有稻福率同妻子居住該處，大城亦居焉。其數共計五名。奈逢山嶺崩落之災，不惟該五名致死而無機可觀，即至房屋暨猪羊等家亦無形影。由是該村老少暨大宜味郡親田村人民戮力合心掘除土石，至其稻福暨其女子、大城三名掘出骸骨，其餘兩名無跡可觀。由是胥役等開具情由，詳明朝廷。

本年，摩文仁郡有白鶴一隻飛來。

本年，於田地公廨設立親方署奉行兩員。田地公廨今般添設親方署奉行二員，分職三隊，不唯在座量率公務，而至春秋廵行諸郡，精省農業，以示賞罸。

本年，為督理諸產事，設立按司、親方奉行暨係役，駐劄中城旧殿。所設立按司、親方奉行，駐劄中城旧殿，率同係役製造茶葉、紙墨、蠟蠋、白糸等項，更除培養蘓鐵、枦屋良部木外，凢可充國用者，皆為之督理，以廣其產。

本年，於御系圖座添設署中取職兩名，督理公務。

二十六年癸酉，賞善行、孝行、貞節并盡僕職者，各賜物件。此年，諸士及町民、田民之內行善道者，男四十八人、女六人；盡孝心者，男六十八人、女八人；守貞節者三十六人；且町民、田民之間盡僕職者，男九人、女二人，各賜扇子、烟草、烟包等件，以示褒典。

本年，久米仲里郡有白鶴三隻飛來。

本年，摩文仁郡有白鶴一隻飛來。

本年，久米具志川郡有白鶴一隻飛來。

本年，於國學添設仮中取一員。

本年，大平山諸井泉水减少，港潮進退不常。此年，大平山諸方井水異前减少，且滿潮乾潮之時，滿乾不常。是以在番檢見員役至各嶋役共到宮靈嶽，敬行禱告。隨井水港潮不異平日。

本年，大平山有木像流來。此年，大平山狩俣村後面之浦有菩薩木像一体流來，救之於水中，寄進內地，奉安上之天后宮。

本年二月，兩次雩。此年逢有旱魃之災，二月自初三日至初五日、自二十五日至二十七日，告天禱雨。

本年二月，告禱雨已及兩次。至其閏六月一共還願。

本年七月、十月、十一月，三次雩。此年七月自十八日至二十日，十月自十八日至二十日，十一月自八日至十日，告天禱雨。

本年，有柔遠驛修造各處。此年，宮上大堂兩邊左右十橺土墻，去年海防官奉令籌畫，行其修葺。且改造把門官直處，在其後面新設土通事會處一橺，其長五間半，橫四間半。

本年，於砂糖座加設大屋子職一名、手代職一人，其俸祿之賜皆同定額大屋子、手代。

本年，造立収支御救助公項員役所駐公所一橺。

二十七年甲戌，褒嘉泊村抑民田仲筑登之親雲上康寧慈母長命，賜綿子一把並紬一端。田仲慈母行年方九十七歲，真是稀世之壽也。由是，朝廷賜綿子一把並紬二端，以示包就褒典。

本年，添設那霸筆者一名，任期三年，賜以俸糈四石。

本年，添設御評定所、御物奉行、申口、給地等處筆者、相附筆者，並構廣公廳。此年，在御評定所、御物奉行等處暫添設筆者各二名、相附筆者各二名，在申口、給地等處暫添設筆者各一名、相附筆者各一名。因造廣御評定所公廳，其長二間；而御物奉行筆者直寓御用意筆者公廨，御用意筆者移直徵催公廨，徵催吏役移直君袴。

本年，山奉行公廨加建筆者。此年，山奉行公廨原設筆者二名、署理筆者五名。此次加建筆者二名，而其三名充為大屋子，三名充為筆者，三名充為署筆者。其大屋子筆者任期三年，其功勞、俸米與田地胥役一体酌賜。

本年，柔遠驛二門設建石碑。柔遠驛二門昔設建石碑，今臺石尚在，然其顛末不記公案。前年申年，海防官將華人等來到驛館行事，以善勿滋辭竇之處細記木板，親懸二門，以行告示。此時貢使等相議，鐫刻斯文於石碑，仍建旧臺，則華人等鑒之畏之，不敢致碍。且于驛館亦甚得檢束之便，乃與布政司暨海防官等處掌事互加商議，立碑記文。記左：

欽加知府銜永春直隸州正堂署福州南臺海防分府隨帶加五級紀錄十次翁，為出示嚴禁事，照得大保舖，設立柔遠驛，原為優待遠人，以示朝廷懷柔之至意。凢有琉球官伴到省，安揷館驛，不准閑雜人等擅進騷擾。久經示禁在案。嗣因該驛年久失修，本分府稟奉大憲籌欵興修，現已修造完竣。誠恐福建居民閑雜人等擅進騷擾，除諭飭土通事、地保隨時稽查外，合行出示嚴禁，為此示仰附近居民及閑雜人等知悉。爾等毋得擅進館驛騷擾及窺伺竊縱令婦女、幼孫將糞草穢物拋棄館內，並嚴禁在驛聚飲賭博、蹭躂門牕牆壁、小孫踢毬、喧嘩吵擾等事。自示之後，如敢故違，一經查察，或被掯稟，立即差拿赴府，從重究辦，罸令賠修。倘土通事、地保失於茶館，一併重究，各宜凜遵毋違。特示。

同治拾壹年拾月初一日，給発柔遠驛木牌，滿漿實貼，毋致風雨損壞

同治拾二年十二月貢使〈耳目官向德裕、正議大夫王兼才〉朝京、都通事蔡大鼎〈新存留楊廷鼎、旧存留周北麟〉仝損建

本年，客歲十一月初八日之夜，伊平屋島玉陵有一光輝。此夜，伊平屋島玉陵前有一光輝，其圓一尺五六寸，騰揚陵頭三四尺許，漸次减盡。

本年，設建御救助御藏。此年初設御救助御藏，因設其大屋子筆者各二名。而其大屋子筆者等直居御救助支配係廳，其係役之直所，在本廳之北興工造廣。

本年，知念郡下志喜屋村濱邊有異獸一口。此年，知念郡下志喜屋村濱邊有異獸一口，村民捕得其獸。其身長六尺許，重一百五十斤，面似兔而耳小，髮白似虎，鬚長六七寸許，体犬色，似鼠如足羽之樣者有四，以為好走。尾維少，聲似豚，形項海獺。

本年，八重山島屬內與那國島洋面有夷船一隻漂來。此年，有夷船一隻，漂到八重山島屬內與那國島洋面，衝礁損壞。胥役等目擊其危，飛赴該濱。夷人一名、華人一名坐駕杉板上岸。即將該餘人等因波急風猛、不能上岸，乞自彼原船懸繩于岩，使其上岸等由，以手為樣。隨即為之籌畫尺數上岸。奈為波所捲，多吞潮水，將及絕命者多有之矣。作速烤体吐潮，飲湯給粥，以活其命。既而遣通詞役詰問來歷。即云「某等實係堪北國商船，通船人數共計十五名。內有華人一名，於廣東香港開洋，要赴山東。詎船到洋中，忽遇大風，漂到貴島，衝礁擊碎」等語。隨在該濱起造木屋，安頓撫養。既而為撈救貨物事，本島人氏隨同難人前赴破船處，所撈得鉄製空壺大小三個、衣包四個、白木箱大小七個、布帆一卷，並工器等項，交給難人。續有難人稟稱「某等頻欲前赴臺灣，乞准給発船隻」等由。隨即告曉曰「本島無有船隻，每逢解運貢賦，專僱內地船楫。汝等所請事情，奉候內地憲裁，以為籌畫。宜待其憲覆可也」等由。又有稟稱「如此施行，則曠日待久，多有不便。講給小船一隻」等由。因此不便推辭，乃將該破殘材加添本板，造給小船一隻。計長三丈五尺，橫一丈。回國之日，発給柴、米、盐、菜、用水等。該難人深謝其恩，放洋而去。

本年，有客歲自七月至十一月禱雨兩三次，近年七月二十七日致祭報功。

本年六月，八重山島海風大起。此年六月，八重山島大風吹起，倒破人家，損傷稼穡。舉島人等共及饑餓。主上特降諭旨，恩賜錢四十八萬貫文，以救其急。

本年，造賜大平、八重兩山館驛。此年，主上特発諭旨，卜地造賜大平、八重兩山館驛，使其頭目、胥役等栖居寓焉。

本年，大平、八重兩島為運其貢賦之事，朝廷着動発公項，造作四五端帆、馬艦兩隻。

本年，二階御殿因其窄狹，改築南方石垣，造廣其殿。

本年，褒嘉八重山島加那嵩西功勞，以賜爵位。此年，八重山島鬚川村富里田原原係種苗之田，水道塞壅，不能播種。是以去子年本村加那嵩西自損資財，決開長四百尋之溝。更善加修葺，使水順流。自時厥後，播苗栽稻。且本村有農民七名家道窮乏，所滯貢賦，備辦無力。該嵩西給其五人，各以大米五斗給其二人；各以大米三斗五斘全備貢賦。且本村有一名幼年失父，一名幼年失母，零丁獨苦，無所依靠。該嵩西恤該兩人，移家撫養，使其娶妻。更給宅居住，兼以給地畝、耕牛。且有家資貧乏、田畝維少者，又有畜牛無力饔飱難續者，該嵩西惠給四十丸田畝、耕牛一口。且百姓人等有難調公布者，該嵩西発給藍種，不肯取錢。更為村籌畫，鋤治一百六十坪藍籍，播植種子，不取其價。且本村今年麻苧不熟，有貧苦小民難調公布者，該嵩西不取價錢，惠給麻苧二斤，全調公布。今夫該嵩西徧惠人民，永貽村益，誠可謂不凢者。由是朝廷賞賜赤冠，以表其功。

本年，真壁郡有白鶴一隻飛來。

本年，馬氏內間里主良昌宅內所有福木自其根本割開三尺。內有書千萬年字樣。

本年，加增習字人民六名，賜以廪餼。此年，朝廷為振勵筆法事，使習字人士每月試字。其第一名至第九名各錄甲乙，賜以廪餼。更加增六人，賞賜廪餼。

二十八年乙亥，暫添給地方署筆者兩人。

本年三月初五日，中城王子尚典公移徙東宮。

本年，自首里森御嶽後頭開溝于錢御藏東西。

本年，動発銅錢、粟穀，惠給漂臺受害者家屬。此年，憐憫上屆未年漂臺受害者五十四名家屬，將其內人民每人𣲖給銅錢五百貫文，將其宮古島人民每人𣲖給粟穀一石。

本年，添設表具師主取兩名。

本年，雷震真壁殿。此年雷震出于該殿廚房，損壞房柱併壁板暨房屋約五尺，直上青空。

本年，雷震若狹町村運天筑登之親雲上之宅。此年損破房屋約一間，併房柱一木。

本年，雷震寄居兼城波平村翁長里之子親雲上之宅。此年被雷燒宅，災及隣家。

本年，雷震八重山島真榮里、平得兩村境路。此年行路者兩人共被雷害。一人失命，一人得痊。

本年，褒嘉八重山島鬚川村伊志登新城，賞賜赤冠。八重山島鬚川村伊志登新城，上屆三十午年從令充任鍛鈶工職，晝夜勵精，一切農器能行製造。且將少年失父母者深加憐恤，移養己家，不異親生之子。及至成長，擇配娶妻，𣲖給家藉、農器、牛馬、水田、旱田等，各立門户。且將年歲饑饉，貢米難辦者，惠給家藉百坪、田畝五十九藉。且將房屋就壞、改造無力者，発給燒酒五十沸、豚肉二十斤，以為造家之便。又因胞兄染病，貢賦難辦，幼児難養，乃勵精盡力，常帶自己耕業鋤耨胞兄田畝，使其納貢賦。善修家中之職，篤行祖親之祭，深恤貧乏者，而貽益于村，誠屬不凢者。由是，朝廷賞賜赤冠，以昭褒典。

本年，有鶴鳥兩個〈高約四尺，羽似巤色〉飛來久米具志川郡。

二十九年丙子，褒嘉久米仲里郡宇根村反寄筑登之親雲上長命，賞賜勢頭座敷位。久米仲里郡宇根村反寄筑登之親雲上行年九十六歲，精神不衰，身體康建。誠罕世長命也。由是朝廷褒嘉其壽，賜勢頭座敷位。

本年，有久米村璩氏·久高筑登之唯記奉獻蛙玉。此年，久米村璩氏·久高筑登之唯記于六月五日辰前要赴首里。自壺屋川轉過大道約四五間，適有郡蛙四五十列集田畦，向噢一蛙。該久高心中疑惑，詳行看見。有其一蛙戴玉于頭，即取得其玉，于八月十二日奉獻朝廷。〈其玉重一錢三分〉

本年，福建省有洪水之災。此年，福建省大雨續降，洪水汜濫。所有柔遠驛水及三四尺之深，內外土垣為水所破不計其數。

本年，褒嘉八重山島宗納村鍋我謝，賞賜赤八卷位。八重山島宗納村鍋我謝善修家業之外，更交村人以和睦之道。且將自己宅藉二千五百九三坪餘惠給貧乏者十一名，使其造家居住，詢屬不凢者。由是朝廷賞賜赤八卷位，以示褒典。

本年，在御城大庫理失火，燒席城郭。人等皆為騷動。火勢尚少，即行消滅。

本年，遣員役等赴八重山，再正其胥役，查其法制。上屆酉年，御檢使毛鳳來·富川親方盛奎在八重山之時，因有于胥役之內將其屬村百姓督理不善者，乃嚴行鞫問，尚有不到。且有于所定法制之內難以措行者等語聞焉。由是，遣撥向有光·多嘉良里之子親雲上朝鄭、御評定所筆者駱維瑚·祝嶺里之子親雲上春教、教度支官筆者向興仁·新崎里之子親雲上朝信、獄庭大屋子向樹模·瑞慶覽里之子親雲上朝康、署任獄庭大屋子向用光·松川里之子親雲上朝是、獄庭筆者曹培義·島袋筑登之親雲上慶昇等前赴該島，再行查點。

目錄
尚寧王
十二年，日本喜安入道効力于國。喜安入道〈名乘蕃元〉，扶桑國泉州界之人。孩提之時，父道逢卜卦者，占以孩児。占曰：「本國不甚利，及為成長，必徃南國，則富貴甚極，一生榮事。」喜安年三十五歲，果到球国，効力于朝廷。〈喜安生資廉慎，聰明絕世而幼少之時從康印先生傳授茶経，晝夜匪懈，能徹精奥也。王偶見之，甚悦。康印者，扶桑國茶道宗千宗易之傳緒也。〉不閱幾年，擢為侍從官，任茶道宗職。自此之後，教授茶道於國人，茶道愈興，至今延綿，不敢稍絕也。[1]

十六年，牛助春不顧身命及薩州命。那霸牛助春〈前為紋船筆者，赴大坂朝見大閣秀吉公。公見助春之頭甚大非凢，遂彼冠加于公頭上，深奇異之。由是人皆叫大頭我那霸秀昌〉助春為才府入閩，公務已竣，翌年歸國囘時遭颶風，飄至日本平户地。彼太守肥州公蒙召見，賜腰刀一。彼地開船，至麑府。薩州太守公留之曰：「我欲伐琉球，爾等須引我兵船以抵球國乎。」助春辞之曰：「助春生長球國，而却忘其恩，引人伐國者，甚係逆理。夫地天之間未聞有此理也耶。若以不受命之罪，雖就死，不必顧惜也。」太守公頻勸頻強。助春固辞不從，亦修書托之於島一岐，助春寄送法司馬良弼〈名護親方良豐〉，以其薩摩將伐我國之事悉細知會。其後屢召助春於御前，再三勸之，助春對言如前，不敢稍異焉。於是太守公深蒙嘉其忠心，而許歸抵國矣。

二十一年，毛鳳朝扈從王至薩州，屢慰聖慮。薩州大將椛山氏等率領勇士三千餘人，坐駕兵船七十餘隻。至運天時，毛鳳朝〈讀谷山親方盛韶〉署理御鎖側官，即同菊隱長老等徃至運天，要以講和。大將曰：「船到那霸，相與商量。」鳳朝等回到首里復命。未閱幾日，船至那霸，鳳朝亦至其船，要以和睦未見允依，遂以聖上投誠納款。時法司官謝名、浦添獲罪薩州，即被擄掠。鳳朝項戴紫冠，護理三司官，而扈從聖上赴到薩州。時聖駕暫駐那霸，即謂鳳朝等曰：「予窃聞之：『積善之家有餘慶，積不善之家有餘殃。』今也餘慶既盡，餘殃切于朕身。逮出故國，遙航滄溟，以赴扶桑。嘗夢不見耳。嗚呼！去此至彼，此躬托于何人哉！亦汝等經歷千山，破凌萬波，終身他境耶？」鳳朝及從臣等伏聆綸誥，淚如雨。鳳朝跪奏曰：「鳥獸知報，況於人乎？臣等素蒙爵祿，深沐隆恩，上養父母，下撫妻子，皆無非出深仁厚澤也。伏冀隨從聖躬赴到他境，必也不顧身命，將盡忠忱，以終微繼也。」王悦曰：「良哉汝等之言。」國人聞之，莫不興発忠義者也。後亦那霸開船赴薩州。時惟新公召見鳳朝，恩賜腰刀。至辛亥秋，跟隨聖主而平安歸國。

毛鳳儀等馳報兵警，致緩貢期。薩州軍兵到那霸，尚宏〈具志頭王子朝盛〉、馬良弼〈名護親方良豐〉、毛鳳儀〈池城親方安賴〉、菊隱長老〈西來院住僧〉等仝到親見世，亦請和睦。椛山氏等不嘗依允，遂鳳儀扈從王上到麑府。家久公遣伊勢兵部少輔、鎌田在京亮曰：「中國聞為我附庸，後必難以入貢。尚宏、毛鳳儀等早已歸國，當料理進貢之事。」其秋，奉大守公之命，麑府開舩，囬到本國。為恤遭倭難兼賺修貢職事，鳳儀為王舅，仝長史金應魁〈具志親雲上〉等坐駕楷舩，赴閩進京。公務全竣，辛亥之夏歸來本國，即赴麑府。家久公賞賜腰刀、馬鞍等，拜授法司官。亦到駿河，朝見將軍家康公，奏聞中國之事。公務全竣，其冬歸國。〈前請於命家康公。故赴駿河復命。〉[1]

日本山崎二休克操忠義，以累重罪。山崎二休名乘称守三，日本越前之人也。其為人也生資純粹，學徹精蜜。而自幼少之時忠於醫術，遊於他方。茲聞球邦徃來中華歴年已久，意想有扁鵲妙法遺在球國。乃辞去故里，來到本國，而住居那霸，効力于國。王即擢御典藥，賜姓葉字。己酉年，薩州軍兵來伐我國。時守護王城、島添、阿佐那。副將法元氏軍兵攀上石垣，守三乃投身命，勵勇防戰，彼軍已敗而退去焉。守三倍奮威力，固為護守。時我聖君深恤萬民之戰死，而請降投誠。即守三自城中退囬私宅。步行途中，副將召集守三兵卒，大喜，即捕搦之。副將問之曰：「汝日本之人也，何為忘本而防戰我軍乎？」已議定重罪，將加死刑時，守三曰：「予慕仁政，化淳風，來成王臣。厚沐恩澤，頂踵難報。今也不幸為兵被擄，坐罪就死，而於予心何恨之有？」翌日上達王聽。即以金銀珍寶給送軍兵，以贖守三之罪也。當我聖君到薩州之時，守三請乞扈從。而將以赴薩州，聖主畱居之於中山，而護守王城也。[1]

薩州軍兵看守金應煦家。薩州遣使來代本國，婦女驚怕，皆致入山逃難。但太守家久公嚴令其官軍把守金應煦〈摩文仁親方安恒〉家門，不使兵卒攪騷他家。[1]

附：久米島石那霸按司男孫仲城赴中華肄業時，日之遨遊于外，專玩閒事，不曾讀書習禮。而歸至故鄉，父仲城按司聞知其事，遂逐放之。至于父卒，遂令次男繼家統，任仲城按司職。而幼稚孩童不能專務政事、蒞治人民，即托堂之比屋授理其事。至於後日，堂之比屋心懷謀判，密弑其幼男。而揜其弑害，假為病卒，以奏中山。且疏請拜授其職。幸蒙愈允，実授仲城總地頭職。自此之後，威勢日盛，矜傲愈極。後擇吉辰赴仲城。時行到中途，自馬落地驟然而卒焉。即時中城嫡子久米仲城繼先父之業，拜授仲城按司職。而仲城前為大掟時，薩州商舩飄到久米島長礁，衝破舩隻。具志川大掟要以殺害，仲城深諫止之，給與口粮修製舩隻，送還故鄉。萬曆庚戌，薩州人民來到中山正経界均田地之時，招來大掟二名。即擒具志川大掟，放流先島；而赴慶良間時纏石于身，沈沒于洋中。仲城荷蒙褒美，拜授久米兩郡總地頭，擢座敷位。其次男島仲城為夫地頭，兼任地頭代職。至崇禎年間，製養小蘓鉄樹移植盆上，以備聖覽。聖主深蒙褒嘉。今小蘓鉄自此而始焉。嫡子島仲城繼父之家統，拜授夫地頭職，改名儀間。後為地頭代役，擢座敷位。時令郡民每名栽植蘓鉄樹三十顆，以備荒凶之資。[1]

二十二年，薩州遣使始定本國田地、所出米數。薩州太守遣高崎氏、尾張氏等均井地、正経界，始定賦稅納貢于薩州。此時本國田地所出之米數通共八萬三千八十四石九斗四斘五合八勺六寸。[1]

始設仕上世座職。[2]王始設仕上世座，即命牛助春〈我那霸親雲上秀昌〉始授仕上世座奉行職，而專理納貢于薩州並鎮守官飯米等事。後改大屋子，而今無有奉行也。

蔡堅、馬成驥等飄至日本國，以舉國名。蔡堅〈喜友名親方念亭〉仝使者馬成驥〈今改向鴻基，東風平親方朝香〉赴閩上京，而囬國之時，陡遭颶風，飄來飄去，錯失針路。至于數日，不見一山。舟中員伴皆為愁嘆之際，驚見一山。喜而近之，高山漸出，四面環繞。於是堅等驚問之，舟中之人皆以不知其國也。然在洋長久，水皆飲盡，將以渴乾，暫湾船於此，要登岸取水。時有林氏〈俗呼真志保通事，名未傳〉曰：「此國不知何名。若漫行去水，將此一船為地人被擒，則上誤王命，下亡衆命，非求全之計也。予持竹竿繫巾上岸取水，若地靜無虞，不揮竹竿，須待予來；如揮竹，則開船走去。予一人之命，非所顧惜也。」爰把巾掛竹竿頭，登高山而去。俄頃之間，林氏見地人持兵蜂來，乃大叫數聲，急揮竹旗。舟中見之，即時起錨揚帆，開駕外洋。林氏則為地人被擒。已至其京都，乃朝鮮國也。林氏赴朝鮮王前，備奏漂來顛末。王深憫恤之，授給衣食，且賜女人侍側。後護送北京，轉囬中山。堅等朝鮮開洋，飄到日本平户地。彼地人甚以賤之，蓋前年宮古船飄到平户，報稱宮古人彼國錯為王都而人尊待之。已見其不禮而深賤卑之。此時堅等飄至他地，他地人民亦賤待之，不甚為禮也。一日，堅同驥等出遊街上，偶見一家庭中衆人擁聚踢毬相玩。堅等徃以見之，內有一人問堅等曰：「貴國亦踢以玩遊乎？」曰：「踢以為戲，然則請一位出而踢之。」於是驥即出庭踢毬，逐一合式。見者大奇異之。次日，地人大設酒食，邀延驥等至其家庭，踢毬而戲。且數日寄點茶而遊，以試球人。堅等詳知其意。時有貼壁詩章，大讀其詩章以示球人不徒小藝。從此之後，地人益其奇愈信，乃問曰：「前年有人飄來，報稱都人，甚不知禮。今見公等彬彬有禮，標雅不似前人，如何？」堅等曰：「前年飄來者，乃是本國屬島宮古之人，非王都人也。」於是地人知之，已而興盡客散，堅等回船。未経數日，彼國主相對馬守聞之，召見堅等，各賜品物有差。後閱數日，開船歸國。

二十三年，始賜知行于士臣。昔世有勳功者，但賜米地而已。萬曆己酉，尚寧王到薩州。時家久公已分本國費用並俸祿等，以授本國。至辛亥年，聖駕囬旋，而始賜群臣知行與俸祿並功米也。[1]

菊隱国師創建西來院。菊隱国師自幼稚時有出塵之志，追從圓覺寺住僧洞觀參禪學道。至于後日，久遊日本国，亦從古湲，竟傳衣缽。而囬來即住持圓覺寺，已有多年矣。遂卜地于山川邑，結構于守院，以為隱居焉。萬曆己酉，薩州軍兵抵運天津。菊隱奉命赴彼軍，請乞和睦。兵舩至那霸津，亦乞和睦，竟不見允依。已達投誠之情，而扈從聖主到薩州，赴江府。辛亥之年囬國。王勞其功勳，賜地于上儀保邑，建立達磨山西來院。時人未知倭俗，菊隱奉命為加判役，拜授大里縣，並賜知行高八百斛。且擢王子位，賜五色浮織掛落及球陽国師號。而後告老致仕時，賜知行四百斛。萬曆庚申年国師遷化時，弟子唱傳在日本學道。即令一周監司此院，以待他回國。天啓丙寅，唱傳從梁南傳法而回來，特住此寺，然後此院無有嗣徒弟。崇禎辛未年為官寺，令名僧而住持此院。康熙甲辰，尚質王賜住僧大淳以為隱居處。此時亦賜知行高五十斛。[1]

鬼界等五島始屬薩州。[3]鬼界、大島、德島、永良部、與論等五島素係琉球。是年，薩州大守家久公出賜琉球一紙目錄。此時鬼界等五島始屬薩州，而以吾國管轄之地，容貌、衣服，至于今世，無以相異。

王命八重山人民創建桃林寺並神社。薩州使臣到八重山均分田地。時深疑本島無有寺院，未知神佛，恒有崇信異端迷惑邪術乎哉。遂以聞中山。王大悦之，即命他島人民創建寺社，崇信佛神。甲寅年，創建神社並寺院第，尊以盖之，始奉權現，名其寺曰日南海山桃林寺，以延鑑捧帶觀音銅像及弥陀、藥師、觀音三像，摹寫木板併宝鏡三，而行至彼島，奉安於神社，以為大權現。[1]

二十四年，善湑始教染色于囯人。薩州人酒勻氏〈名乘景陳〉飄至本國，深慕風俗，不欲返鄉，而住居于琉球。遂剃髮称善湑。始以染布之法教於囯人也。[1]

二十六年，馬端彩致身于家久公，請隨軍中。馬端彩〈囯頭按司正弥〉質在薩州。時大坂生変，人民大乱。由是，大守家久公奉旨発兵從伐。瑞彩請隨其軍，以便効力。公欣然喜悦。即令端彩改為倭貌，名賜囯頭佐馬守，而授與兵卒。且賜鎧甲、腰刀、鐵鉋、馬鞍等物，就從大守公。麑府起程，未到大坂，兵乱既治，早得安軍。瑞彩囬至薩州。至于翌年，公務全竣，而歸國復命。[1]

二十七年，全興盛讒愬法司毛鳳朝，貶為百姓。全興盛〈俗名津堅盛則〉能騎馬，善馴法而聞名于薩州。惟新公招來見之，寵愛已厚，恰似珍寶。因此津堅志甚驕，凌侮人民，威勢自大。權重朝野，莫敢挪悖焉。一日，訪毛鳳朝曰：「余具疏文，欲領津堅島。不知聖主俞元否？」鳳朝怒曰：「自古以來，未聞專領一島者也。」默然不再言。津堅愧而去。至己卯年，津堅具疏，題請濬田場港以為倭船湾泊之所。聖上准其所請，遂命津堅為其奉行，則吉起工。時鳳朝長子毛振薇〈上江洲親雲上盛相〉署理具志川総地頭，即徃田場，以赴他事。偶病，便毐告暇囬家，請醫服藥，一旬而愈，再赴田場。津堅叱曰：「汝托病囬家，不勤王事，可謂素祭者也。」振薇聞之甚怒。然其威勢甚盛，不能諍辨，即時囬家，以辞其地頭職。興盛恃父挑唆，長男懈怠工事之事讒愬于王。遂係鳳朝於獄。獄司深知冤枉，而畏他威勢，不敢辨是非，竟使鳳朝革職為末吉邑民，長男振薇流於粟國島，以報不許來邑之恨也。其後斷鳳朝非罪，許之以返原職。

二十八年，張獻功教民瓷器。尚豐公奉命到麑府，時懇請陶工，幸蒙俞允。即帶高麗人張獻功〈叫一六，名乘麗伸〉與一官、三官等囬到本囯，寓居于湧田村，教民瓷器。其後，一官、三官俱返薩州，独獻功畱在于此製造瓷器，以供恩資用。遂從囯俗，改結欹髻，名曰仲地。自此之後，人皆知陶工，則獻功之功也。〈本囯治陶，自此而始。〉[1]

三十年，創建觀音堂並慈眼院。萬曆丁巳春，尚豐公奉命為十年質。將赴薩州時，尚久公許願曰：「今豐奉王命徃至薩州。若有公事全竣，早速囬国，即結構寺院于此嶺，以為崇信觀音大士。」其冬，豐公任攝政職而囬国。由是是年之春，尚久公修造觀音堂于萬歲嶺半，續建慈眼院于嶺南，令德菴住持此寺。而晨久焚香誦経説法，以祝国泰民安焉。乾隆辛丑秋九月，重修此堂，時加立廟堂二座以為壯觀矣。[1]

三十一年，盛元龍教習飼蠶，做綿于久米島民。盛元龍〈俗叫宗味入道，名乘普基〉日本越前囯之人也。雲遊本国，遂住居那霸而効力本国。至于是年，奉王命到久米島飼蠶㯸桑。乃製綿之法細教百姓，而歸帆焉。一説：徃昔之世，久米島有堂之大親者，奉命到中華進貢時，傳授治蠶織紬事。至于歸國時，始以飼蠶織紬教授人民云爾。由是考之，治蠶織紬，非宗味之所始。宗味至久米島再授治蠶織紬之精法者，已無疑矣。而大親墓內有一石龕，〈俗称廚子〉收其屍骸。其廚子有書弘治十八年乙丑十月十四日死數字。由是觀之，嘗入中国者恐非其人也，想必人異名同者也歟？[1]

三十三年，麻平衡自薩州帶來棉花，遍播于囯。麻平衡〈儀間親方真常〉為勢頭役，扈從聖主到薩州。至辛亥年歸國之時帶囬木棉種子，播之於囯中。此時日本之女二人寓於泉崎村。平衡呼他二女，便織造棉布大帶。而本囯木棉自此而始焉。[1]

附：萬歴年間，有一人一名，徃至日本，而求得烟草，而始吃焉。以此考之，本囯人民吃烟自此而始也歟？[1]

尚豐王
附紀：先王尚寧無有生男育女。王之親族、法司、群臣相議，擢尚恭公〈浦添王子〉以為世子。已以其事奏聞薩州太守家久公，已登世子位。泰昌元年，尚寧王薨，世子尚恭公九歲，不能治國教民。由是，法司官毛鳳朝〈読谷山親方盛韶〉與同僚相議曰：「世子尚恭公幼稚，不能任國政而舉賢退不肖。先以父尚豐公〈中城王子朝富〉舉登寶位，何如？」同僚盡心極思曰：「公之所言誠是也。然而事已奏薩州，如何可易？」毛鳳朝曰：「今奏尚豐王即位，而後予赴薩州啓奏。若有事不成而責咎之罪，則不管同僚耳，受予身而已！」三法司相議，招集群臣，囑以豐王登基緣由。群臣僉以心服。即請尚豐王登極位。尚豐王固辭，群臣再三奏請，豐王不得已而登寶位。於是乎盛韶赴薩州，啓奏太守家久公。泰昌二年，太守公遣川崎駿河殿與鳳朝同來球陽，進香于尚寧王，亦慶賀王即位。[1]

元年，向茂榮善知算法。薩州加增本國田地所出之米數，而人皆未知其賦稅之法，不能以為知行給地清冊。向茂榮〈島尻仲城親方朝壽〉閉目杜間，間坐數旬，克竭心力，善致功夫，而識得其精奥，以定賦稅之法。〈俗叫斤口之算〉由是人皆効其法，以造清冊。至于今世，仍効其法而行焉。[1]

七年，尚盛自薩州帶來茶種，以播國中。尚盛〈金武王子朝貞〉奉命赴薩州。時偶得茶種而回來，栽之於金武郡漢那邑。而徧栽茶樹，自此始焉。

附：天啓年間，創建南御殿，以為歡待監守官〈俗稱在番〉並每逢佳節行倭禮之處。

九年，欽德基奏樂於日本大樹公及帝王御前。薩州大守家久公請侍將軍家光公，由是招來琉球樂童児五六名。欽德基〈城間親雲上清信〉奉王命為音樂主取，率領毛太用〈大里里之子盛代〉、葉自錦〈江洲里之子兼盏〉、紀遐文〈大嶺真志金好昌〉、候國(阝逢)〈知名思次良正方〉、牧建材〈笠里思德宗淳〉到麑府，即赴江府朝見。大守公試奏音樂。蒙賜金釵並衣帶數件，以供樂衣正。當請待之日，召入御前，奏樂一曲以聞太樹家光公。深蒙褒美，亦請侍家康公。〈前授將軍，即家光父〉再奏樂於御前，至於數日，頻侍太樹、公叔等並諸臣、大臣等以為燕宴。時屢奏音樂，後於柴御屋敷百官賀獻御膳。家久公、光久公或歌會，或立花，或管絃間，又奏音樂以供宴興。時蒙光久公各賜服刀及北鄉氏自筆。既而江户起身，経過京都時，奉勅命入覲帝王，奏聞音樂。時蒙各賜加賀杦原一束、白銀三枚。逗在京都已經一旬，而囬到麑府。公務全竣。歸國復命。即日召入御書院，以奏音樂以聞聖王。

薩州赦免球國凑補賦税。琉球田地所出米數總高，內現有不足，每年凑補六千餘石之賦税以納薩州，而民人甚瘦。是年，恩免其凑補賦税。

十一年，運天始造筆。日本薩州人隈本氏〈名乘盛治，俗叫源介〉來到本國，不要還鄉。遂從國俗，留髮結欹髻，名稱運天，而住居首里町端，恒以造筆，日為家業。而後教之于國人焉。[1]

創建旅館于那霸。[4]〈俗呼假屋〉薩州川上氏率橫目一員，附衆二員，與力、筆者各一員，奉使抵國，以為監守。〈俗稱在番衆，又鎮守官〉此時始設旅館、敷屋座，安排其使者也哉。而歴年久遠，莫從稽詳。

十二年，平萬祉教民織八丈島法。薩州人酒勻氏方抵國受仕，改名友寄。〈平萬祉名乘景文〉此人善知八丈島織法。王令萬祉至久米島，教八丈島織。〈俗叫紬〉[1]

十三年，康仁壽請權現神像，安于波上山。崇禎癸酉，波上山神社悉遭火災，以為灰燼。是年，康仁壽〈天願筑登之親雲上權明〉奉命赴薩州，請木權現神像，以安于波上山。時隨佐藤氏感学神道之法，且傳授秘書等而歸國，遍教七社祝部等。自此之後，祈福、設壇、念經、咒符，神道彌盛，靈威愈明矣。

十四年，蔣世德畱在薩州，在傳輸書之法。尚盛〈金武王子朝貞〉到薩州赴京。時伊勢貞昌曰：「國素知輸書，以為徃來。未詣輸書之法。今蔣世德〈津波古親雲上元重〉生質聰明，侵有文才，須勸他畱在於此，學其精法。」於是乎世德滯留於薩州，而細學其法焉。至翌年下，悉盡書法而回來矣。

蔣世德與因坊相對圍碁。蔣世德〈津波古親雲上元重〉在京時，薩州伊勢氏強勸九重與本因坊相對下碁讓二。遂從本因坊學碁，細傳圍碁秘書而歸來。

附：遺老傳云：中古之世，有松千代、謝名者，尤善圍碁，馳名四境，無有對下者也。此時京都人有扑碩者，遂誇之曰：「我碁甚高，對本因坊讓一，何有敢敵者耶？」遂使謝名相對而下。然他不敢勝云爾。

十五年，茶春英容貌異人，奉命到于薩州。大里郡板敷邑人生下壽星〈童名真德，俗名曰壽星〉賦性誠實，形容異人。其似壽星。年甫四歲，薩州要以覽之。由是令父母並乳母保抱壽星，隨欽德基〈城間親雲上清信〉到于薩州。事竣歸國。至年十歲，再要覽之。此時隨年頭使馬加美〈大里親方良安〉到于薩州，留在五年而歸國。[1]

薩州加增本國田地所出米數並賦稅，裁種土物之地。本國田地未滿十萬石。由是，加其米數，以增貢賦。而非實有其田地也。只加增其米數，共計六千百十九石二斗一升五合八勺八才。且亦本國未有賦稅芭蕉等七物，〈芭蕉、蔴實、蘭、桑樹、葆樹、漆、塩等七種〉這番將其所栽種之地，准筭田地，以致賦稅。今所其加增之米數，共計一千六百七十九石七斗三升九合五勺三才。[1]

十六年，山奉行兼理查明鬼利死丹宗，且悉與紙牌于人民。自薩州始查本國人民之宗，名曰鬼利死丹宗門改。於是乎舉國人民改造服籍，每邑編户，各記名于紙，以給其紙。由是令山奉行加置王子部、按司部，兼管其事。自此之後，每年冬季，諸郡、外島只查人民生死及法宗，皆做紙丹以為呈覽。著為定例。

薩州以國王改稱國司。自徃昔時，本國與薩州時為聘問。萬曆年間，亦納貢薩州然，以為徃來。是年，薩州改稱國司。[1]

十八年，重修照大寺。伊江山之地每夜放大光，輝射斗牛間。居民見之，大奇怪之。嘉靖年間，人民僉將此事奏之于王。尚清王遣使徃視之。使臣到伊江山之夜，放光愈熾。自暮達且不敢少滅焉。翌日，使臣遍巡于草野之間，果得一古鏡，遂収拾以袖之，竟置于洞中，還京復命于此乎。王召老僧輩細以問之。諸僧曰：「乃是天照大神之所垂跡者也。速建靈社，奉安之于其中，可以崇信焉。」王命輔臣結構昴社及一菴，令老僧而看守焉，名其寺曰照大山，號浮亀。萬曆辛亥，尚寧王從薩州回駕到國。此時王多修神社、佛閣，厥功未竣。至庚申年，王體忽染病而薨。乃至于尚豐王登位，即繼父王之志，令重修寺社。是年，重修此寺，以備壯觀矣。

二十年，獻上駿馬于薩州光久公。姑米山有名馬〈俗叫曰仲黑馬〉，薩州大守光久公聞之，令鎮守官阿多氏使求斯馬。鎮守官以達於法司，自姑米山以仲黑馬渡來中山，看相斯馬。蹄齧跼跳，人不能騎。獨有武魁春〈野國親雲上宗保〉善騎馬，善馴馬，法司令武魁春騎馴此馬。已經三旬，無所不馳無羈。則治恒隨武魁春以為走停，狗犬猶從主人。由是，法司令武魁春護運斯馬到于薩州，獻上光久公。光久公堅御角樓，令薩州主掌馬官欲騎斯馬，蹄齧跼跳，不能馭騎。光久公令武魁春試斯馬。武魁春取鞭騎馬，不敢畏憚；打鞭駛跑，馳走入飛。光久公諭曰：「汝騎馬有功，可謂得妙也矣。」遂蒙褒賞而歸國。

附：崇禎年間，經受德〈俗叫道雲入道，名乘兼詮〉太守公命移來中山，容貌、衣服改為球人，始為大和橫目，觀察球人及鎮守官員行事善悪。其後，日本人居住中山者多授此職。至于近世本國之人奉薩州之命而任此職也。[1]

尚賢王
即位元年〈明崇禎十四年辛巳〉，尚成勳、章邦彥仝薩州澁谷氏等到八重山，將討南蛮船。南蛮船漂來八重山西表。由是薩州遣澁谷氏、喜入氏等來到本國。於是聖王特命尚成勳〈読谷山王子朝孝〉、章邦彥〈宜野湾親方正成〉率領官兵數百人，仝他兩將到八重山。此時南蛮船早已開洋，不在他山。但查鬼利死丹，而同澁谷氏等歸朝焉。[1]

三年，日本人見嵜神于八重山。崇禎癸未，山下氏跟隨鎮守官諏訪氏至八重山。時有異國船漂至西表島，諏訪氏移居於此，以為看守。此時山下氏率與那國土民一名，徃祖納村東轉至寢田山，將獵山猪。忽有山猪數百口一行相排，不敢稍亂，自深山之中而出來。山下氏等大奇異之。時山猪排行之正中，有一山神乘騎大猪，衣穿金鎧，琅琅燦燦，身甚長大，眼似秋月，頭已披髮。已至寢田前，留猪站立，怒目而看他山下氏等。山下氏愕然大驚，魂不附體，伏地而居。已當猪盡経過之時，二人慌忙迯去。山下氏行到半途，忽染熱症。囬來旅館，服藥療治，未見効騐，歴閱數日而死焉。土民亦罹重病，漸至三年而平愈焉。[1]

四年，外間始學磨刀法。若狹町邑有外間者，嘗徃薩州而學磨刀之法。已閱三年而歸來。嗣後奉命為磨刀主取。

仲村渠始學檜物師。那霸有仲村渠者，曾到薩州而學檜物師。已閱三年而回來。至于後年，奉命為檜物師主取。

王始拜謁普天間神社。王始幸於普天間山，以為祈禮。已回駕時，致龍福寺拜祭先王神主。至于近世，裁去其祭先王之禮也。

五年，薛禮興、平啓祥共議，栽欝金熬黑糖以換銀兩。本國素係貧乏，恒借薩州銀兩以為國用。至于是年，借債甚多，積至四萬餘兩。法司等深憂嘆之，百慮千計，要以償還，無力可施。即招聚百官以問其償還之術。薛禮興〈古波倉筑登之親雲上賀親〉與平啓祥〈當間親雲上重陳〉相共議論，徧令百姓栽植欝金，燒熬黑糖，以賣薩州。已得其利息以為償還之事稟明法司。法司轉與在番諏訪氏商量，請乞其事于薩州。幸准其請。即令國中人民徧栽甘樜欝金。此時啓祥等為買収奉行，請命以發公倉米五十斛，儘買欝金六千觔。至丁亥年，將其欝金寄賣薩州，而賣得價銀一千二百兩。即其價銀扣算，民力多有利息焉。於是年各蒙褒美，賞賜白米十斛。[1]

八年，薩州赦免八重山在番賦銀及法司三年誥；且定運粮船出洋擱破，損係薩州。王命國相、法司等，令向國用〈平安座親方朝暢〉捧書赴薩州，寄與其書于阿多內膳，請乞轉題此三條事。而家老等不肯聽從。一日，馬國隆〈國頭王子正則〉侍宴。太守公聖顏喜悦，國隆乘此時將其三條時竊奏。太守公深嘉國隆忠順之誠，遂蒙俞允。至于今世，不有八重山在番奉行賦稅；及法司官不質在薩州；粮船破損，係乎薩州者，此則馬國隆之力也。[1]

尚質王
四年，始置御典藥官。洪武年間，察度王常登高樓，以為遊觀焉。一日有王左手為毒蛇所咬，其手遂斷。近習奏曰：「願進臣手，以續王手。」遂割其一手以獻上之，則令良醫續療。故曰王左手與衆體相異，色黑多毛以是觀之，徃昔之世有良醫無疑矣。已歴數世，醫術寢衰，無人敢為者。乃請薩州醫生而令療治人民疾病焉。崇禎丁丑，那霸葉自意〈俗名休意〉隨尚亨〈具志川王子朝盈〉徃至薩州，以赴京都。時從壽德菴玄由法眼，悉學醫道焉。至庚辰年，盡船精奥而歸國。是年，王深寵愛之，擢為大醫官〈俗稱御典藥官〉，遂賜第宅于山川邑而移居焉。自此之後，人民或入閩州，或赴薩州，皆學醫道而其術愈精，至今相繼不敢少絕也。

五年，名僧南陽紹弘禪師遷化，尚有遺靈。本國有一名僧，法号南陽紹弘禪師，原係北谷間切玉寄村人民。幼時無人勸而自慕佛道。至年十三不從俗。父母不得已而聽其出家。年十九，到于日本，遍巡四方已十六年，竟掛錫于奥州松島端岩寺。修道四年，乃慕開山妙心寺関山國師之正法，拜謁嶺南大天法鑑禪師，乃景堂之門法也。既受其法，而陞于轉職。今球僧到日本，續関山國師之法脉而轉位者，自此而始。南陽歸國，住持建善寺〈時係國寺〉數年，竟嫌世俗，辞隱于北谷玉寄村，座修不卧，默默不言。然或人有病求符，即施以濟。或田有虫災，亦施符除之，並無不驗。于是村人崇為活佛，國人号為北谷長老。既隱數十年，于順治九年壬辰十一月初五日遷化，〈其墓在北谷村東之小山〉至今樹木之枝未敢侵蔽其墓。今村人處祈其墓，則病人得愈，災虫盡去，而無有不騐矣。是以北谷村、玉寄村、傳道村每年三月初三日祈求年豐。

七年，總山奉行兼理人民版籍。崇禎丙子，山奉行掌山林竹樹，兼理查明鬼利死丹宗。且本國人民始敷紙簡事。後亦設札改奉行各理其事。至于是年，自薩州查明國中人民，而不論男女老弱，每人各做板票，其面細記其名字而烙印。其年所值支字以與各人。由是，始裁去札改奉行，而奉行兼管國中人民版籍。雍正己酉，仍稱改奉行。[1]

九年，再鑄鳩目錢。成化乙酉，尚德王遣正議大夫程鵬等閩赴京，以為進貢，兼求錢。又吾學編曰：琉球用日本之錢云爾。以是考之，成化年間用中國之錢，至于後世，始鑄中山通寶之錢。後有赤錢者，又有鳩目錢者。順治年間，日本隅州國分郡人有平啓祥〈保地知，或即右衛門重陳〉者到球受仕，後授當間地頭職。至乙未，奉使赴麑府，特薩州公庫有加治木錢，亦以無用焉，遂將此錢皆與啓祥。啓祥得此錢而歸來。丙午年，始于越來郡池原邑並奥山而再鑄鳩目錢。今較原錢稍厚且小焉。〈俗叫當間錢〉[1]

十年，馬國隆創建西森嶽拜殿。馬國隆〈國頭王子正則〉於西森威部之前創建拜殿，供奉辨財天女，〈中國斗姥，又稱宇賀神將，又叫斗母君〉而晝夜至此焚香祭酒，以祈太守光久公洪福。

十二年，重修住吉神社宮殿。小祿郡儀間邑之人嘗請住吉大明神石像，卜地于邑北，創建神宮，奉安之於其中。至于後年，其神社宮已致敗壞焉。順治己亥，麻〈儀間親雲上宗重〉募緣化施人民，喜捐錢銀，重修此宮。康熙丙子，麻氏儀間與日本商民川內氏等各出資貨，募化人民，而建立拜殿。[1]

十三年，李基昌入薩州學書法。本國素有書師，何年而始哉，歴年久遠，莫從稽詳。至于是年，李昌基〈東風平筑登之喜俊〉奉命徃薩州，乃從內藤氏已學書法焉。後又璩自謙〈牧志尔也傳英〉、查康信〈上原子真知〉二名奉憲令，已隨貢使俱入閩，乃從謝天祐、孫億而傳授書繪之法而歸來焉。

十四年，平萬祉奉安仁王石像于下天妃門內。天妃宮門素安仁王石像。至于是年，神像敗壞。平萬祉〈友寄親雲上景友〉題奏改奉仁王石像之事。幸蒙俞允，喜捐資金。自薩州請來其像，奉安於此門內矣。[1]

十五年，國中通用京錢與鳩目錢。鳩目錢甚以輕小易壞易失，屢致鑄治，而國用猶若不足。由是恭具咨文稟明薩州，將其京錢與鳩目錢並用于國中矣。[1] 改賜觀音寺于聖家僧。嘉靖年間，有日本僧日秀上人者流至金武富花津，創建寺社于金峯山觀音寺。既而靈山日微，神明亦不現。遂將此寺賜為禪宗精舍。至于是年，王賜之於聖家僧，修造寺社，改盡以苑焉。康熙庚辰，亦改盖以為焉。[1]

十六年，蔣思忠身操忠義，以被賊害。蔣思忠〈喜屋武筑登之元武〉為慶賀大筆者，翌年赴閩。行至梅花津，衝破船隻。時有人十餘名裝做中國武兵，倏然馳來。船中員役盡皆驚怖，慌忙逃去，而至柔遠驛焉。思忠一人心操忠義，不惜身命，未曾騷動，収拾貨物，固以守護。賊衆見之，不敢奪取，而囬去也。然而實非中國盜賊，球人打扮賊貌，皆持干戈而來，要盜貨物。思忠獨自知之，晝夜之間盡心竭力，查看貨物點檢。其紛亂堆積一處，自始至終不敢怠慢焉。奈五主作事水主皆聚為窯，挾悪心盜寶物。思忠一身無力可施，默然無言。惟俟驛館安揷，要以鞫明。時有作事上間水主高志保密為奸謀，埋山畔以待思忠赴館之日。思忠不知其事，率從人一名彼地起身。行到山途，主僕二人為他被殺。其跟從一名先至驛館，以免其難。亦上間等刎殺思忠之事恐有敗露，而要殺其跟從，不能輕易而施行之。歴閱三日，亦一僕被毒害而死焉。後年，其事題逐一顯露，遂聞薩府。即𢲡上間等數名拷究審問，而盡皆坐罪。[1]

創建水雲庵于薩州球館。[5]康熙癸卯，向弘毅〈大里王子朝亮〉奉使赴薩州。時吩囑球人捐資銀，創建水雲庵于薩州球館之內地，住居琉僧焉。

二十年，始定五節遣使于鎮守官，以賀佳節。自徃昔世，不遣使于鎮守官以行賀節，其似不禮。自今年始定每逢上巳、端午、八朔、重九、歲暮等節，必遣使于鎮守官，以行賀佳節之禮。

始裁當岩里之子花當看番驛館。自徃昔時，倭國使者未到球陽，即下庫理當岩里之子花當各位一名，每日更番住居其館，辨理館內事。今年，改定諸士少年一名，附假屋守看番館中，辨理諸事。

二十一年，改定圓覺寺施餓鬼祭，且减去天王寺施餓鬼祭一次。自古於圓覺寺有施餓鬼祭，設座于庭之北辺，以供祭品。後照倭之禮，或于三門之前，或于佛殿之前，乃設其屋以為祭。每年七月十四日至十五日於天王寺有施餓鬼祭。今番改定，减去其一次期，十五日為其祭祀。著為定規。此時有法司一員以為主祭官。康熙丙午，改定王子為主祭官。時世子、世孫、王子、法司等官以為拜禮，而後按司、親方、親戚等官亦為拜禮。至于近世，伹有寺社奉行以為拜禮也。

附：順治年間，有賴慶座主者，其為僧也，質資敏捷，穎悟絕倫。已飛錫扶桑，窃授密法之奥。旨亦極兩部之深，源兼學儒道之書籍，頗知義理之精微。既而歸來本國，即住東壽寺，説法講道，以教諸徒。時尚質王令賴慶侍講儒書，而自唐榮至禁城道路已遠，徃來甚勞。由是王賜宅于首里內金城邑，創建此寺院，叫東照山〈原号東林〉大日寺，又号遍明院，奉安大日如來像以為崇信焉。

目錄
尚貞王
元年，按司向象賢請乞新墾田地于薩州。本國田地缺乏甚多，年年徒出賦稅，而居民既疲，然不能墾闢土地，以為田畝。今番向象賢墾田畝于薩州太守公，幸蒙俞允。由是人不論貴賤，各相地宜。或因果下，以闢田畝，或利林木，以闢園圃。即種穀菜，以補田地之缺焉。[1]

二年，改行倭禮於南殿。前代之世，每逢上巳、端午、八朔、重陽、歲暮〈臘月廿七日稱歲暮節〉等佳節，聖主出御國殿，朝見群臣。是年制定：出御南殿，改行倭禮。〈自古重陽日，圓覺寺獻菊花于內院寺住僧。〉[1]

五年，安右衛門創建神宮于雪崎。日本人安右衛門要建堂于雪崎，〈在那霸北之海濱〉開船已急，不能自建門庭。即損銀，若于托若狹町人民而歸云焉。由是，彼人民等稟明其事，設建此宮。至于今日，宮堂敗廢，遺址猶存。[1]

十三年，重修真壁神宮。昔有真壁按司兄等三人，次男素染病，臥牀不能出仕焉。長兄與幼弟俱鎮守真壁城，各稱按司，善教仁政，撫綏郡民，人皆信服。時兄按司飼一白駿馬，他馬容體異常，有騰空入海之狀。一日，隣境之人傳聞其名，甚慕其馬，整軍馬侵來圍城，要相戰殺，以奪其馬。弟按司急騎白馬出城担戰，忽為伏兵，多帶重傷，回到本城，自刎而卒。其兄潛然流淚曰：「弟為敵被敗，何不為弟報仇耶？」兄按司亦騎其馬殺入賊陣，要決死戰。奈賊衆甚多，不能抵當。忙馳駿馬直奔去古波森，逝然而棄世焉。其馬亦不食草而死焉。其後裔孫有任首里大屋子職者，此日質資淳厚，深有孝心。常詣此森，虔誠告祭。忽然四塊靈石飛躍沖天，暫時復降。大屋子大疑曰：「大石為物也，何能如此耶？此誠靈石也。」遂卜地于其森之，結構草菴，奉安于其石，恒為崇信。後亦大屋子運送穀米將赴日本時，先登此森，求禱于神曰：「今奉王命，徃日本國。若得公務全竣平安歸國，即建神宮答謝其恩。」既而駕舟出洋，以赴扶桑。果然海洋晏然，靜波瀾不起。而船隻安穩猶若坥坥平地，而行走未閱數日，逮致日本。大屋子大喜曰：「吾穩以過海，非人力之所及，乃神庇之所致也。」即求得神龕而帶回。即建小宮，安置此石于其中矣。已歴數年，其大屋子拜授山城地頭。由是其子孫世為神司，以管祭祀焉。自此之後，他境之人每年九月節皆來于此而求禱神，甚靈感，禱無不應焉。康熙年間，賴久座主請來彌陀、藥師、觀音三像，與其靈石並奉安其一處。而歴年稍久，宮致敗壞。至辛酉年，人皆捐資財，重修此宮。仍復其旧矣。

十四年，薩州光明寺請屬於琉球。國相尚弘毅〈大里王子朝亮〉奉命到薩州，時具疏請，乞麑府光明寺屬於琉球。幸蒙太守公俞允，而今球僧住持此寺。且脩葺寺院並住僧俸米等自琉館而出焉。但觀音一像、佛堂一座猶屬薩州。而脩葺其堂並神像者，仍係乎薩州之費也。〈康熙丙寅之夏，議定俸米五石。〉[1]

始擢真和志邑宮城，以授蠟蠋主取。[2]首里宮城，嘗隨毛秀材〈小波藏玄塚安詮〉到薩州傳授櫨油並蠟蠋之法。而回來本國，即櫨樹栽植各處。康熙壬戌年，始製其油並蠟蠋。後亦自試白蠋、黃蠋、柴油、高椶油之法。以供國用。至于是年，恩賜黃冠，擢主取役，賜俸米三石，以嘉其功。

十九年，東龍寺住僧盛海改脩內金宮。唐榮之東有一山林，山不高而秀雅，林不大而茂蔚。而其神曰辨財天女，〈中國斗姥〉至聖至靈，禱無不應。常守護人民，呵禁不祥，而知名于世已久矣。自昔而來，四面築石作垣，栽植樹木，竟封其地，以為崇信。萬曆年間，日本山城國人有重溫者，雲遊琉球，許愿其神。不閱數日，塗遇一婦女而置爐價，但數錢。而回家觀之，即黃冠金也。重溫欲依旧以還，更撈而出，果遇其婦女。婦女曰：「吾乃辨財天女也。汝志可嘉，故特送之。」遂化清風而去焉。因此重溫建宮于其森之東，以便謝恩，名之曰內金宮。後亦秀昌、重次等繼建拜殿，至今鶴城使者必監石燈，或発資金，脩葺宮殿。是年，東龍寺住僧盛海改脩宮殿，以為堅牢。亦請安神像，以便祭祀焉。[1]

二十二年，始塞那霸東恩案橋。徃昔之世，必於此地修造貢船。且貢船自中華來，即放在貢船説于此塘，以防風濤。故名之曰唐船堀。又一説，會恐倭兵入國，鑿斯池塘，自東至西，而潮汐相通，必于渡地兵器布陣，以脩拒戰。未知孰是。此回設杠二座，以為徃來，名其杠曰思案杠，亦名其地曰渡地。渡地之村自素有妓女。人徃來其地，欲請來時，到其杠邊，思慕愈切，有急行之心，亦戒色心嚴，有歸來之心。必於此橋，以致千絲萬慮之計。故此名之曰思案橋。至于康熙庚申年間，塞其東橋，築建一堤，以通徃來。[1]

二十三年，始定按司、親方以下等官在薩州着球衣。按司、親方等官奉命赴于薩州，夏日即着朝衣以見朝。亦到家老等衙門，即用十七升苧布染地赤苧紋布、十四升似赤苧布藍紋並赤紋蕉布等之衣。申口、御物奉行、座敷、當屋等即着朝衣以見朝。亦到家老衙門，即用十五升苧布染地赤苧紋布、十三升似赤苧布藍紋並赤紋蕉布等之衣。才府、附役、與力、藏役等官着朝衣以見朝，亦到家老衙門，即用十三升苧布染地赤苧布等衣。亦當冬時，按司、親方等官即着綾子、紗綾緬等衣以見朝。平日亦用日野紬、木棉等衣。申口、御物奉行、座敷、當屋等官，着紗綾縮緬等衣以見朝。平日亦用日野紬、木棉等衣。才府、附役、與力、藏役等官，着綿綢、山東紬、久米紬等衣以見朝。平日亦用細並木綿等衣，永著為例。[1]

二十四年，奉安日秀上人像于大日寺。王世孫尚益公奉命赴薩州。至于歸國，請來日秀上人像，而奉安于大日寺。〈首里府金城邑〉[1]

鄂羕宗亦學裱褙法。[3]自徃昔時，本國設建裱褙具師，以供國用。順治年間，有仲城者實授此職。是年，鄂羕宗〈宮城筑登之親雲上元易〉隨尚弘才〈北谷王子朝愛〉徃薩州時，弘才合他從熊谷氏等而學裱褙法，悉傳其秘書而回國。

始改御大子、御大孫稱王子號。徃世之時，中城王子、佐敷王子寄書于薩州，皆稱按司。今番新納又左衛門奉書球陽，其書曰：「中城王子、佐敷王子係乎大子、太孫，而只稱按司，無異諸按司。而今之後，御太子、御太孫宜稱王子。」由是御太子、御太孫翰書改稱王子，自是而始也。[1]

二十五年，創定姑米、馬齒兩島遣大和橫目職兩員，看守貢船往來。[1]

二十六年，廖澂始造塩于那霸。遺老傳記：徃昔之世，日本之人漂至本國，遂以造塩之法細教于羽地郡我部邑之人。後隣境邑漸知造塩，以達國用。然隔路已遠，燒造亦少，缺乏甚多。泉崎廖澂〈塩濱親雲上芝香〉深思憂之，追隨日本人〈麑府弓次良〉傳授造塩之法。遂具呈文，請稟其事。即於長虹堤濱始晒乾沙土，注水取汁，燒以成塩，大達國用。後蒙褒嘉，恩賜家譜，以登仕籍。彼亦賜塩濱名號。[1]

二十七年，関忠勇始造球紙。康熙丙寅，関忠勇〈大見武筑登之親雲上憑武〉徃薩州。乃從草野氏學造紙之法，悉盡其法而歸來。後造杦原百田紙等，以備聖覽。至甲戌，奉命為造紙長〈俗曰主取〉，恒於自宅製造球紙，以供國用。乙亥，命賜宅地于首里，移居金城邑大樋川邊，以為造紙。我國造紙自此而始。

二十九年，圓覺寺巨鐘求倭國。眞王二十年，於球陽新鑄巨鐘，懸圓覺寺鐘樓。然而鐘多寡隙，响音不達。由此貞王二十九年換鐘欲懸，遣使倭國，貼求巨鐘歸。時三平等庶士爭先歌舞，引到圓覺寺，高懸鐘樓。

三十年，呈覽琉球世鑑于薩州。薩州太守公要看琉球世鑑。于是令儒臣謄寫其世鑑，寄以呈覽。[1]

改安仁王石像于天界寺門。天界寺門之內素建仁王木像。然為蟲虫所敗，不堪修葺。是年請來此二像，而建立于此焉。

三十一年，創置足輕館于那霸。素有足輕二名至國。至于後世，减為一名。至于是年，亦有足輕神山氏、有川氏等二名抵國。時買得鐸直政〈慶田子喜定〉之宅，以為足輕館。[1]

關忠勇深蒙褒，賜家譜。那霸關忠勇人〈嘉手納親雲上憑武〉前為北京宰領，赴福州時，遭海賊，身受劍砲，漸凌其難。入閩赴京，亦遭閩亂，逗留蘇州，傳授製造絲綿、白糸及煮螺等歸回本國，遍教于人。且赴薩州傳授製紙法，而歸來，始製紙于本國，以供國用。由是深蒙褒嘉其功，恩賜家譜，以登仕籍。[1]

淩雲和尚屋部邑祈雨有驗。[4]淩雲和尚〈諱名宗憲〉從幼稚時志異昆茅，燒香講法，戲遊如此。是以父兄給與喝三長老，以為徒弟。淩雲喜悅，益興佛心，晝夜不懈。其後雲遊倭國，遍覓頓悟之師嗣法，參禪釋道，周通世界事物，千變萬化，莫不覺知而歸國。至于是年，為龍福寺住僧。然而木周年辭寺。而名護郡屋部邑構結草菴，為樂道安身處。一年，球陽大旱，都鄙人民甚以愁憂。淩雲招村人慰之曰：「莫愁莫怕，我為汝祈雨。」草菴之後，松嶺之內，拂地設壇，晝夜不怠，念經咒法。已至七日，果然黑雲四起，沛然雨降。村落人民鼓腹歡喜，誠是淩雲以德感天者也歟。又屋部村常多火燒房屋。淩雲自結草菴，亦設壇念經。自此以後，不起火災，亦是淩雲以德消災也。已無疑矣。又村人有志進物雜物，未進至，預先覺知之。〈今有彼草菴，屋部邑人正、五、九月具香案致于拜禮。〉

三十二年，創建橫目館于那霸。康熙戊寅，筆者隨在番抵國時，買魚深靜〈島良筑登之普生〉之宅，始建筆者公館。今番始有橫目二名至國。由是，以其公館改為橫目公館，亦置宮城之宅，為橫目公館，共計一座。至今猶然。[1]

禁用京錢。素用中華錢，後用鳩目錢，與京錢交以通用。是年，禁用京錢，而送還之于日本焉。[1]

三十六年，翁長村津花波蒙褒，襲地頭職于其子。西原間切翁長村有津花波親雲上者，幼孤而貧。及長，則感母鞫育，而勤儉致富裕養母。又有才能，曾為具志頭按司儀者到薩州。歸國，為其大親役，任神田村夫地頭職。後為宮平按司嘉那志大親役，陞座敷位。辭後轉任津花波村夫地頭職。此村民疲，多欠貢賦。則以資借民，以補其欠。至収其價，酌年豐，歉雨漸収之，免其利息。又佳節費資，則本鄉都里之貧民無不受其助者。及死，公朝賞以其地頭職襲其子。

四十一年，始定奉命遣于倭國王子並親方名號。自往昔世，倭國將軍登極、國王即位時，遣使臣進香併賀，且謝恩，照例行禮。其時王子稱御使者，親方叫附役。從今年，御使者改稱正使，附役者改稱副使，分別正副，自斯而始也。[1]

附：讀谷山郡比謝村有儀間者，努力甚大，驍勇絕倫。魯守馬牧時在番使川上右京徃其郡獵討野猪。時有一大野猪受箭與刄，振威奮怒，猛然而飛來。儀間空手揄住，旁觀者皆以嘆贊。又川上入牧看馬，只有一牡馬碩大高昂，蹄噛𧿉跳，向人而來。人皆驚散。川上氏指之曰：「真駿馬也。可以扯來而與我看。」儀間徃而近之，牡馬愈奮怒，蹄噛已極。儀間相戰一刻餘許，趕上而握住其馬，拉至川上前。川上褒賞其膂力絕世，竟賜右京號。自此之徃，陞筑登之。歴至黃冠。由是稱之曰右京筑登之親雲上。

往昔之世，琉球僧為參禪學道事，雲遊日本國。或有于薩州傳授密法者，或有于京都傳授妙法者。康熙年間，只許入薩州，而不許上京。尚貞王世代叟山在薩州，特具呈懇請上京拜塔。家老嶋津兵庫公轉奏太守公。幸蒙俞允。從此琉球禪家聖等僧皆上京都，以為拜塔之禮。[1]

尚益王
元年，造馬艦徃來外島。本國原無馬艦舡，西南諸島隔海遙遠，難以徃來。今番請命于薩州。幸蒙俞允，始造馬艦，以供往還外島之用焉。[1]

薩州太守發賜白銀濟饑民人。[5]舊年夏秋，颱颶七次。至于十月，颱風最暴，國大致饑饉。王即發倉廪周濟人民。然入春饑甚，民已餓殍。遂其事聞于薩州。由是薩州太守吉貴公寄賜白銀二萬兩，以為賑濟本國餓莩。

三年，薩州太守公許國王稱中山王。今年之夏，王弟尚監〈野國王子朝直〉奉旨赴薩州，恭賀太守吉貴公陞位。此時尚監俗名曰野國王子，却稱：「國王曰國司，似乎不相符合。」由是吉貴公許稱國王仍旧中山王。[1]

薩州太守寄賜材木，以補宮殿修造。[6]先年王城囬祿，將修造宮殿，而材木缺乏。今具疏文求買薩州。由是，薩州太守吉貴公寄賜材木一萬九千五百二十五本，以補禁城宮殿修造。

目錄
尚敬王
二年，始定倉庾使坐駕楷船來徃薩州。每年楷船一隻，當初春時早到薩州，報知琉球之事。若有遲滯公務，事業難以辦理。至于近日，逗留各處，已致遲誤。由是在番使〈俗稱年頭使〉恭具呈文，令倉庾使坐駕楷船，以管其船之事。公朝准其所請。而倉庾使坐駕楷船以來徃自此而始焉。

薩州禁止球僧出其境外拜謁本宗寺。琉僧入薩州，呈請以八閱月為限，出于州境，聖家僧拜謁高野山寺，禪家僧拜謁妙心寺。于是太守公不准其請，併傳命於球國而禁止焉。

三年，始以球人一員加為琉假屋筆者。原來球假屋止設大和筆者一員。至于近年公務繁冗。年頭使呈請加球筆者一員。王朝准之。

四年，啓請薩州以用京錢與鳩目錢。康熙元年，始用京錢與鳩目錢。後稟明薩州，以禁京錢，國中皆用鳩目錢。而鳩目錢極以輕小，不便使用。至于是年，亦請仍用京錢與鳩目錢于薩州。太守公准其所請。[1]

鑄造銅小錢於王城之內。鳩目錢甚細，易敗失落，漸漸减少，通用不足。且勅使賁臨，僉用此錢。由是稟知薩州，復鑄此錢于王城之中焉。[1]

七年，始遣木匠二名於薩州，以供球館之用。薩州有球陽驛館，俗叫球假屋。而旅舍甚多，不堪修葺役。由是年遣木匠長二名，以修葺旅館之用。

十年，加增楷船一隻，年赴薩州。每年之春，遣楷船一隻，以解球館費用。康熙庚辰，請乞加遣楷船一隻于薩州。幸蒙准允，每年遣發楷船二隻。至甲申年，楷船一隻漂到平島，衝礁破損。從此之後，只遣一隻，以為解送。是年亦以稟知，蒙准所請，而年遣楷船二隻。[1]

十一年，始定諸外島手札留在于中山。琉球人數手札書大和年號。若人帶手札飄至中華，則中華之人恐有知球人亦用其年號之事，改定宮古、八重山手札聚在宮古藏，諸外島手札留在其總地頭家宅。至于今世，其手札悉在大與座。[1]

改定遣薩州及宮古、八重山使臣、使僧跟伴並乘間。王叔、子弟奉命徃薩州、江户時，跟伴十九名、乘間〈裝載貨物之處，俗叫曰乘間〉三百石。若有越年，其國則次年乘間三十石。按司及三司官跟伴十二名、乘間一百九十五石。次年，乘間十九石五斗，親方跟伴九名、乘間一百五十石。次年，乘間十五石、申口、御物奉行主從共計八人，乘間五十六石。次年，乘間十二石、吟味官主從共計七名，乘間四十九石。次年，乘間十石五斗，王子弟大傳〈俗叫大親〉座樂主取、王太子及太孫御與力頭、財府官、按司附役主從共計六人，乘間四十二石。次年，乘間九石〈吟味官兼為王子弟大親，亦照此例。〉、路次樂下知嗩呐師、御醫士、御右筆、御馬宰領與力並儀者役、樂童子主從共計三名，黃冠使者主從共計四名，乘間二十八石。次年，乘間六石，王太子、太孫奏者番、御內原主部、御會尺、御茶湯庫理主部、貝摺師、疊匠、御內原庖丁、黃冠以下與力並琉假屋手代、唐物荷附只一身而行，乘間五石。路次樂、家來赤頭一身而行，乘間三石。御馬中間一身，而乘間二石。楷船船頭主從共計二名，乘間十石。且亦口粮自王子弟至諸士臣，每名每月米一斗五升、銀一兩五錢〈自素遣日本使臣，賜口粮。康熙之初，賜一白銀十二錢。而使臣缺，以補其費用。〉船頭、路次樂人、御馬中間，每名銀九錢、米一斗五升。又親方官奉命徃宮古、八重山時，主從共計七人，乘間二十六石。申口官、御物奉行主從共計六人，乘間二十二石。黃冠以下與力主從共計二人，乘間六石。大和橫目主從共計四人，乘間八石。平等所筑只此一身，乘間一石五斗。其船船頭主從共計二人，乘間五石。在番〈又叫鎮守官〉主從共計五人，乘間二十五石，每年乘間三石。筆者主從共計三人，乘間十五石，每年乘間二石五斗。祥雲寺、桃林寺住僧乘間十五石，每年二石。而自親方至諸士口粮，每名每月米一斗五升、銀七錢五分。平等所筑及船頭每名每月米一斗五升、銀三錢七分五厘。[1]

十四年，始定御使者於日本國穿明朝衣冠。自徃古時，賫捧國命至日本時，皆服大明衣冠朝見大守公。此時王子位，冠烏紗帽，穿紅色緞衣，着麒麟補，用錦龜甲帶。按司位，冠烏紗帽，穿紅色縀衣，着仙鶴補，用錦龜甲帶。親方位，冠烏紗帽，穿天青縀衣，着錦鷄補，用龜甲帶。申口位，冠烏紗帽，服天青縀衣，着孔雀補，用角帶。自吟味役以下，皆冠烏紗帽，服天青紗衣，着雲雁補，用角帶。此皆捧國命御使者之冠服也。其餘雜職官員，只服球衣，不得服其衣冠。[1]

十五年，薩州再增本國田地所出米數。萬曆年間，薩州遣使量丈本國田地。至于今年已歴一百年。於是乎恐有其田地變亂，薩州太守公再遣使臣，要以量丈。然而本國勅使賁臨，費用甚多。且凶荒頻至，人民愈疲。由是特遣毛承詔〈田場親方安政〉請寬其年期。薩州即加本國田地，以增納貢，而未實在其田地也。加增田地所出米數共計三千三百四十六石七斗九升九合六勺七才。[1]

十九年，始造陶窑于湧田，以燒磁器。那霸泉崎村仲村渠賀數，去年之春奉憲令隨倉庾使麻世忠〈真境名親雲上真本〉到薩州，追隨林氏、星山氏傳授立野燒物之法。至秋回國。是年自公府做陶窑于湧田地，並為製造之器具，以便陶燒。仲村渠等將其所燒磁器奉備聖覽。自此之後，國中之人多用此器。

二十一年，始設御用物座。中華與薩州貨物等項，素藏在于金御藏。至于近世，堆聚已多，難以取辦。是以改移其貨物于奉神門西邊之殿，始稱御用物座。因設奉行一員、筆者二員、假筆者二員、下代一人，以辦理公務。自此而始。[1]

二十四年，始定每年寄賜品物于薩州旅館大和筆者。薩州有球陽旅館，擢舉大和人，設置藏役一員、筆者一員辦理公務。由是每年有寄賜品物于其藏役，而無有寄賜其筆者。自去歲之夏，始賞其勞，寄賜品物。是年，始定每年照藏役例，寄賜品物其筆者。[1]

始定吟味官捧命赴薩州時附給與力。[2]吟味官奉命赴薩州時無有與力。至于是年，始附給與力一員，以致出行。永著為例。

二十五年，寄賜白銀薩州彌勒院，助資建堂費。薩州國分彌勒院住僧創建妙德院為隱居處，構結一堂，欲奉安彌勒像。然而資用缺乏，無力可施。由是，住僧恭呈文。太守公准依其請，以勸化于薩州，遂及球陽。國王寄賜白銀伍塊，〈共計貳拾貳兩〉自王子至諸士又寄與白銀七塊，〈共計叁拾一兩捌錢〉，以助彌勒堂費。自薩州勸化于球陽，從此而始也。[1]

二十七年，加增按司赴薩州時右筆一員、儀者二員。每有薩州慶賀、謝恩等，格外禮，按司奉使赴薩州。時附賜于附役一員、與力一員，以為例焉。至于是年，加增右筆一員、儀者二員。

二十九年，竇法勳屢赴中華與日本傳授鐵錠、銅條法，幸蒙褒賜家譜，擢登仕籍。竇法勳〈仲村渠筑登之親雲上起董〉原係宜野灣郡之人，而寓居首里，屢為五主役，到中國傳授製雨傘等之法。且赴薩州，傳授製做檙蔴油等之法。則陳奏以入首里籍。後亦到中國與日本，悉傳製作鐵錠、銅條並熟鑄鐵銅等器物之法，以供國用。恭蒙褒賜，纂修家譜，以登仕籍。[1]

始設置惣與頭職。本國原不設此職，因出火之時並無拒之，竟害及隣家。是以首里府設置三營惣與職，每營令按司、親方四位以為総理，共三營輪流八年，看守王城、三个寺、聞得大君、中城、大美等御殿。又，那霸、久米、泊每村設置二營惣與頭，每營令申口座坐敷二位以為總理，其二營輪流看守那霸御在番所、久米村至聖廟、泊村崇元寺。而龍福寺令安波茶、仲間、前田等村看守。內間御殿令內間、嘉手苅、小那霸、掛保久等村看守外，凡人家有出火時，各與皆聚來，羕各惣與頭，令協力拒禦焉。而那霸、久米、泊、浦添、西原檢官等皆公務終始，稟報首里惣與頭。

三十年，饒波村金城栽植桐種蒙褒，陞赤八卷。大宜味郡饒波村有金城者，自幼沖時，克竭心力，供奉按司地頭，已經二十五歲。金城意想本國素無桐油，自中華與日本買來，以達國用，費銀甚多。今辭其供奉，囬家鄉以植桐樹，取油補用。即以其心稟明于按司。按司准允。康熙六十一年壬寅，唐榮習吉瑞〈小渡子幸田〉入間學醫，金城托其小渡寄買桐樹種。小渡買得其種子二百顆而寄來。金城受収之，遍巡山野，細看地勢，播種桐實。至于翌年，只生一株。金城深培之，慶之悦之如珍寶。已歴數年，大啓繁茂，結實亦多。金城喜，取其實，即播宅地，漸漸增多。至于後年具稟此事。高奉行武自仁〈與原親雲上崇滿〉廵視山北時，招金城細訪播桐類宋，以回首里。其冬，自仁代金城諸地六百拾五步。乾隆丁巳年，山奉行東崇義〈高安親雲上政副〉手捧桐實七百四粒，奉備聖覽。即給山北九郡，播種各處。且代他請半斘福地共計六百拾五步，並附下使一名。從此之後，山北之人年年倍來，求得其實，以致播種。至壬戌年，山奉行毛承基〈大城親雲上盛俶〉具疏請旨。王深褒獎之，以陞赤八卷。且賜地二千八百步，偏植桐樹，以供國用矣。[1]

三十一年，晏孟德學療治舌瘡方，自于本國及日本國。首里晏孟德〈島袋筑登之親雲上憲亮〉嘗隨于北京大文子向紫瓊〈佐久田里之子親雲上朝原〉過浙江杭州府錢塘縣，幸逢良醫沈君先生，傳授療治舌瘡妙方。歸來球陽，國中人民有病口舌，皆賴晏孟德療治其病，故馳名國境，達於薩州。御側醫師欲學於療舌瘡方，由是雍正甲寅，孟德奉憲令，賜新參錄仕籍，即赴薩州。御侍醫師及其他醫師皆教舌瘡妙方，依是賞賜自太守公日野絹十疋、白麻六束、國分烟草五十七斤、自總列公繪一幅。至于雍正乙卯歸國復命。

三十七年，始增員役併御物于御用物座。御用物座者，照管中華、日本、麻姑、八重山公用物件，公務繁冗，物件亦多。以本座數員悉不能勤公務。兼撊整物件錢御藏者，収貯銀錢、筆紙墨、官府用品物，只掌其出入，而公務甚少。今番議去錢御藏員役，以其大屋子二員、手代一人，併所守筆紙墨、官府用品物移附御用物座，以其筆者一員、假筆者一員、下代二人，及銀錢亦移附御用酒藏，而改御用酒仍舊叫錢御藏。[1]

尚穆王
十二年三月，改萬壽寺曰遍照寺。薩州大乘院知事松樹院以諱避萬壽姬君之名，改萬壽寺曰遍照寺。因報知護國寺。護國寺奏請改稱其名。王允之。

十三年夏六月，以祝部大夫利開基始補管笛於神樂內政，賜利氏新參家譜。內侍祝部所奉神樂用鐘鼔與管笛，以格神靈，是正式也。然本國自古只用鐘鼔，而無管笛。又知御願文、御守札啓白祝詞等諸式，利開基〈金城筑登之親雲上智安〉自幼志于其役，數入薩州，精學諸式，以補前之所未備。由是，祝部及護國寺、臨海寺住僧與寺社奉行吟味等官，以補缺定器，厥功無倫。且自國主以至於官民有所求愿，則祝部大夫達之神靈，其職匪輕。請賜新參家譜，以旌其績。嗣後不得使無譜之人任乎其職等因奏王。王允焉。[1]

十四年夏六月十九日，復定醫者剃髮。古制醫者剃髮。至乾隆七年停之，今復改如舊。又准為醫者雖係無譜，然學於中國，或學於薩州，而精通醫道者，亦許剃髮等因具奏。奉命依議。[1]

十五年春二月初七日，廢大夫與力，立內證聞。其內證聞之勳勞，照江户從這之例舉用焉。[1]

三月十二日，新設御用意中取，併筆者及假筆者各二人。今以預備王世子赴薩州諸費併重修百浦添、中城御殿及琉假屋諸費，故暫立此役。而其中取賜俸各六石，筆者賜俸各五石。[1]

因修書翰定式，獎賜各員。本國來徃麑府，必以書翰，而無定式。乃令伊世奇〈豐川親方正英〉為之奉行。又設主取〈金邦俊·小那霸親雲上安英〉、筆者等〈伊宜璉·豐川里之子親雲上忠秀、真主忠·津霸里之子親雲上實有、伊宜瑛·豐川里之子親雲上正範、毛維新·亀川里之子親雲上盛里、諭得泰·阿嘉山筑登之親雲上可憲、曹士英·宇良親雲上慶近〉，使其修纂文式，其功可嘉。故賜奉行掛物一幅、大平布二端；賜主取掛物一幅；賜筆者六員大平布各一端。[1]

二十年，改造薩州琉館。近年世子尚哲當赴薩州。所有琉館暦年已久，因此本年正月，與工其本殿及各門諸館府庫。或改造，或連造；或連造，或改蓋。且新造東屋，築起三面圍石屏，開竣溝洫。翌年三月全成。〈其時座去本國工匠十一人為見嫺。〉[1]

三月十五日，准加御用意座相附筆者二人。世子將赴薩州，公務漸次繁冗，難以料理。是以加置相附筆者二人，照御物奉行相附筆者之例此俸糈。[1]

八月十九日，新建御用意御用物座。世子將到薩州，應預准備物件。因此新建御用意御用物座，設置大屋子一人、筆者二人，待其薩州事務完竣而後退焉。照諸座大屋子、筆者之例賜俸糈。[1]

二十一年十二月二十七日，始定王子、按司出行儀仗。諸王子平常進城，及有禮式到別處時，諸按司每月朔望併佳節百年，又着衣冠時，及問候監守官，又有禮式徃那霸時，皆准備鎗，以隨其行。永著為規。[1]

二十二年二月朔日，改定赴薩州使者兼勤原職，月期現居職者，兼為赴薩州使者，併附隨各役赴薩州。之年二月朔日，免准本職之務，從今改之。至四月朔日免之，永着為令。

本年之夏，世子到薩州朝太守公。禮已完竣，翌年之春回國。[1]

薩州始建聖廟。國王奉太守公之命，親書入德門三字匾額，今年之夏奉進。[1]

十一月，御醫者、御茶道改為俗貌。御醫者及御茶道平常剃髮，到薩州亦不改。茲奉薩州之令，不可為日本之貌，改為琉人之貌可也。遵即改為俗貌。[1]

二十三年五月，遣朱塗等匠于薩州。薩州特召來塗水地引等匠，遵遣貝摺師查允泰·仲宗根筑登之親雲上真常、向允升·粟國筑登之朝槺、具文志·金城筑登之唯福，木引匠西村新垣筑登之、若狹町村比嘉仁也、同村渡嘉敷仁也。但因無順風，翌年方到薩州，畱在三年。

二十五年十二月朔日，御用物座始置假奉行一員，循序陞本職。

二十六年二月二十五日，御用意座筆者二人附存帳當座。御用意座具造世子薩州徃還諸費全賬，因此退其中取以下各役。但其賬簿尚未銷清，是以令筆者二人、帳當座以下辦完其事。[1]

二十七年三月，有種子島直庫傳平著許願於辨之嶽，奉建鳥居一門。

閏六月十一日，始定赴薩州肄醫者，不論年歲，准賜筑登之座敷以下位。新參併百姓著無位而抵薩州，以習醫業，則被人輕賤。且與師傳同學交會多有下便。嗣後赴薩州者，不論年歲，賜筑登之座敷以下位，永著為例。[1]

三十年閏五月十七日，褒獎宮平筑登之親雲上、仲村渠筑登之親雲上功勞。上屆酉年，奉薩州之令，製分金爐及傾銷金。固係本州公用，選志于共工者，赴閩肄習。遵令真和志村宮平筑登之親雲上、西村仲村渠筑登之親雲上兩人差去中華嫺習。兩人精習其業回國。因于亥年遣兩人到薩州。已奉薩州之令，彼兩人所習多達公用。且以其法盡教徒弟，永備國家之用。應酌量其功，以行褒獎。尊即賜新家譜。[3]

四月，准東宮置御右筆主取職一員。東宮御右筆所務公事，不可無總治之役。今番應于御右筆六員，內奉行一員為主取，以為辦理。因大親呈請，固准此。[4]

五月，新墾藥園。今番薩州令琉球墾闢藥園，種植諸品藥草，以致繁昌。遵即墾闢藥園于相國寺舊宅，設置馬錫勇·濱元親方良恭及各役，種華、倭藥草。[1]

三十一年四月十一日，褒獎慶良間島新垣仁也功勞。薩州移文云：慶良間島渡嘉敷村新垣仁也，上屆申年為內之浦直庫彌右衛門所僱，為水手到本州。因其在中華肄習製紙之法。戌年以來，令試其所傳之法，果製諸品之紙，盡達公用。因令其永居本州。新垣寄傳其由於家中。母云：老母及妻，乃係女身，難到薩州。所生之児年至十六，則當請赴薩州。其內汝早告暇回國，可以相見。是以新垣稟請近年之內到國，與老母相見，即駕便舩回來貴州等由。蒙准所請。且蒙未回國之間，每年發賜錢十貫文，〈是和目也〉以養老母。茲奉薩州之令，新垣多備公用，應獎其功，敘筑登之位等因前來。遵即獎賜筑登之位。[1]

四月，准東宮置御右筆主取職一員。東宮御右筆所務公事，不可無總治之役。今番應于御右筆六員內舉一員為主取，以為辦理等因，大親呈請，故准此。[1]

三十二年九月，始定看守鎮守館之門者，嗣後每逢交代之時，敘赤八卷位，以授此。

三十三年三月，薩州琉球假屋改名琉球館。薩州建有驛館，原名曰琉假屋，今改名曰琉球館。又將薩州之人授其館役，其館役名曰假屋守，此亦改叫琉球館聞役。此皆遵奉薩州，定名如此。

三十五年十月十二日，渡嘉敷郡新垣筑登之除去本國版圖。薩州移文云：渡嘉敷郡同村新垣筑登之在于本州製造中華之紙，以供國用，甚為便利。是以來居本州。至其一身，陞御納户與力之分，賞賜切米二十包。且賜御納户銀五百兩，以構其家。又其名改叫新垣筑兵衛，除去之于琉球國版圖。遵即奉行其所令。[1]

三十六年十一月二十日，妻屋鉄兵衛等到本國，収拾砂石、草木、鳥獸。妻屋鉄兵衛、野野山平八、澁江源藏、新垣筑兵衛，同志藤崎次郎右衛門、山內至在衛門、鳥丸源兵衛來到本國，查収砂石、草木、鳥獸。翌年回國。[1]

三十七年三月，薩州褒賞仲元筑登之親雲上等功勞。上屆午年，奉薩州令，本州應用物件到閩肄其製法。遵令仲元筑登之親雲上、新垣筑登之前到閩省，學肄製粉米及鍍五色之法。其外，又肄製造各色之詩箋、蒸生鴨鷄之卯、鎝釣陶器等法回來。去年夏到薩州，已經查試，肄得都好，足備國用。因令傳授之於薩之人，賞賜物件。酉春回國。[1]

九月二十七日，新垣筑兵衛家世為御納户小人。新垣筑兵衛男子新垣仁屋，父入薩州之時，年幼不便同入，経准待其年長召入。去年行到薩州，令遷筑兵衛家，粧為大和人之姿，名稱新垣仁右衛門。筑兵衛家世為御納户小人。[1]

尚溫王
即位元年乙卯，尚氏大宜見王子朝規赴江謝恩之時，始設藏役二人、書役一人、手傳二人。夫遣使江户諸費甚多，捱求徃年以來之費多有增减之事。至其結帳，常賴御勘定役，以致結帳。然於本國難以檢結。是因不預會與諸帳，故失其命。每遣使於是江府之時，薩州歴設旅方聞役一人、藏役四人、書役二人、手傳七人勤厥職。但於如此勘定等事，本國難致。是以去年呈請蒙准，於赴江球人定數內，命二人兼充收支職，與薩州設置藏役公同商議，會用現錢，以為會結帳檔之便。故設球役如此。[1]

三年，因卯秋接貢船人數遇海賊，報為戰防，全護公物，薩州褒獎賜米，本國亦褒獎焉。卯秋接貢船那霸開洋，駛近中華洋面。有似商船十隻、帆船七隻向接貢船駕來。通船人數想是哨船，報知球船赴閩之由。頃刻之間，後七隻人數舉刀放炮打鳥鎗前來，始知賊船。其中三隻設置銅炮、鳥鎗，四隻持挺鑓刀，前後圍繞。在船人數大驚，立即取出銅炮、鳥鎗等器，分頭持之，自清早至未初刻，被賊數十次圍攻。然皆不惜身命，頻投火礶，放銅炮，打鳥鎗，用鎗擲礫，嚴為戰防。遂以銅炮、鳥鎗再三中賊船。且以鳥鎗打倒海賊四人。至接貢船，雖有銅炮、鳥鎗痕跡，然船上各人無受傷者。此時風屬寅卯，向前進去恐遭伏賊。故雖不順，改針指巳午出洋。於此，賊船不能趕來，遂退酉位。少頃，除此之外，亦見有三隻駕未，卒然轉去酉位。思以是見該七隻退歸故歟。方得逸難，依之，皆該十隻隻隻既到酉位，想是賊船擬接貢船進去，以致埋伏。況此洋面，每貢船赴閩，多見商船及釣舟從此経過。但至這番，一隻船也不見。想於福州外山近邊賊船更多，不可預知。若直到五虎門復遭該賊，則無適而可逃，自然失性命，至緊要公物，亦不免被侵奪矣。依今計，暫返本國。待進貢船回來，聞中華情狀，再以赴閩之處。宜聽候憲令行之。相商已定，風訊雖是不順，駕駛之間，幸有順風，回國。由是，薩州垂念接貢船人數遇着如此急難，一切盡力防戰，洵能盡職。才府以下至船頭八人，獎賜米二百包；五主十人、佐事、水手四十人，賜米一百包。本國亦自才府以下至佐事、水手褒獎各有差。

七年，球館所借銀數極致刁難。為此要令料理公物，加筆者一人，随着在番親方，以為遣去。而借銀辦理之間，限定三年，以為交代。

尚灝王
六年己巳，退琉館重書役。琉館帑項極其欠乏，為其檢束。上屆酉年，加設書役一員。其就任後，請允費用，嚴加檢束，多為利益，已見漸以就饒之勢。由是罷退所加書役，令定式書役兼勤其職。

十六年己卯，御目付等員役奉命到國。此歲，御目付高城六右衛門、御目付裁許掛東鄉半助、御勘定方小頭挌大御隱居御附御徒目付中山甚左衛門、表刀御代官御徒目付中村孫右衛門、書役平田利右衛門、御兵具方足輕松下長兵衛、大山仁平大等員役，因唐物方官買華物故，為檢束華物透漏事來到本國。[1]

三十一年甲午，動發存庫四文錢，通國用之。其錢大以一文，扣作京錢五文。[1]

尚育王
十三年丁未，薩州恵賜大米、海帶菜。本國上屆辰年以來，有佛朗西、𠸄咭唎兩國船隻屢次到來。種種瀆請，妨國之事。況復該兩國人上岸淹留，更兼去秋為該佛、𠸄人等事，有特遣使者于中華。當舉國困疲之時，又逢莫大冗費，疲上加疲，窮益添窮。大守公聞知此由，大施恩典，惠賜大米三百石、海帶菜一萬斤，以為周濟。[1]

本年，褒嘉久米府、那霸府、知念郡人民，酌賜爵位。此年詳候法司官小祿親方後缺，使孫國儀·崎山筑登之親雲上嗣職，為掌翰輔行，以赴薩州。時着久米府大嶺筑登之、知念郡久高村西銘筑登之、那霸府若狹町與儀子仁旺、照屋渡地村付磨津松元、知念郡外間村武壽西銘、久高村也磨內間等七名充為水梢。該大嶺等無憚，不時，海路勵盡，奉公心志，善操船楫，徃還無恙，以致立著功勞。由是法司奉王，褒嘉其功，酌賜爵位，以昭恩典。[1]

本年，[5]許用國製之紙。本國在昔有製出百田紙之類。至于中葉，其製斷絕。幸有金城村百姓比嘉筑登之親雲上者，自盡工夫，復作其製。于是朝廷於上屆子年擢屋子寶口，以為製紙之區，而使該比嘉製作百田紙，尚未見美善。於上屆丙午年，泉崎村鄧氏金城筑登之順應前赴薩州，學習製紙，得以回國。厥後，令該金城親在紙座，試製上紙、下紙、百田紙、美濃紙、宇田紙、杦原紙等諸色，惟除杦原紙外，其餘諸色皆見善美。而至楮木，亦自上屆子年以來，行令國中，廣致栽植，現今茂盛，可見有永世保製之益。由是朝廷即許嗣後將所用言上紙及諸座所用諸色紙，都使用國製。只是杦原紙一色，待其製就美之際，揣公務輕重，以為使用焉。

目錄
尚泰王
四年正月初三日，有日本土佐國人坐駕杉板來到摩文仁郡小渡村濱。此日有土佐國人三名，坐駕杉板一隻，到小渡村濱。隨問來歷，即云「上屆丑年正月初五日，我等坐駕小船出海釣魚之時，陡遭暴風，隨風漂流，經歷其日，纔到辰方無人之島，擱礁擊碎，上岸活命。該島無物可食，擒食衆鳥，聊免餓莩。至于六月，見亜米理幹國討鯨船一隻駛過該島洋面，即招來其船，請救性命，搭駕該船，収到西洋㕶  國。該船主將我等五名託食友人之家，開洋而去。其後，有亜米理幹船隻到來，隨即懇請將我等搭駕該船，解送日本。該船主辭以未知日本洋路。復請置買杦板一隻，搭駕該船，駛近日本洋面，自坐杦板以回本籍。該船主即准所請，使我等搭駕該船，于庚戌十月該國開洋，本年正月初二日夜纔到與貴處洋面相隔二三里餘之處，移駕杦板撑來上岸。見其原船，殆有徃中國模樣。我等同輩素有五人，內一人在該國病故，一人于該國居住」等語。又問識否文字，即云「我等素以捕魚為業，無識文字。只有萬次郎一人頗知亜米理幹文字」等語。本年七月，逮有駐劄本國倭官四員離任回國之便，使其接護回籍。

本年，薩州褒嘉向氏板良敷里之子親雲上朝忠功勞，賞賜金片。上屆辰年以來，每逢西洋船隻到來，朝忠盡心辦事。薩州賞賜金片三十圓，以示褒嘉。[1]

本年，新設種痘之法，使世人種之。自古以來，傳染痘瘡，皆用以痂吹鼻之法。上屆亥年，松氏宇久親雲上紀仁曾習種痘之法，巡行泊、那霸、唐榮等村，用其法于小児，比吹鼻之法出痘甚少。後難以痂吹鼻並無再出。且聞日本去年用種痘之法，小児皆侍無恙。客歲，幸逢呂氏渡嘉敷親雲上通起前抵薩州之便，使之學習其法。今般因該通起習來，着令世人皆用種痘之法。

五年壬子，疫癘流行時，有留國日本各官動發米錢，沠給各村貧家併其醫士，徧行療法。此年疫癘流行時，有前任監守官島津登動發大米二石五斗，沠給那霸府貧家。野元一郎、掘與左衛門、伊集院次左衛門動發銅錢二千二百五十貫文，沠給泉崎村貧家。產物方御用聞，今井藤助動發銅錢五千百七十貫文，沠給那霸府四村醫生場前龍棟，巡行病家，多行療治，於其家貧不收藥資。

本年九月二十六日，有日本肥後國天草郡小宮地村人，坐駕三端帆小船一隻，漂到伊平屋島我喜屋村濱。此日，有肥後國人貞助孝兵衛二名，坐駕小船一隻，漂到伊平屋島我喜屋村濱擱礁擊碎。隨即報明來歷情由。該村吏役人等即煮粥給之。既而掃凈人家，安頓收養。十月初五日，送到今歸仁郡。初七日，到北谷郡。時有橫目附役、御物奉行、御鎖側、大和橫目等官抵該郡，詢其來歷。該二名云「我等已係禪宗，為本郡中田村富次郎所雇，同駕小船。去年八月十八日，本地開洋，到各處灣泊。二十九日，收到長崎大波户富次郎，留在其地。我等二人坐駕原船，九月十四日開洋。陡遭颶風，損壞桅楫，任其漂流。二十六日到貴國洋面」等語。查有遇如此難人漂來，向例在那霸、久米村選個人家，使其棲身。但因𠸄人留居那霸，十月初八日，解到浦添郡城間村，遵依成例，掃凈人家，安頓収養，併賜蚊帳一頂、單袷、鋪錦等衣服各一領，及平日應用器具等件。翌年三月，逢有咖呭田新兵衛船回國之便，使其接護回籍。

本年，褒嘉飛船水梢等，各賜爵位。此年為薦充國相及法司後缺事，遣飛船二隻于薩州之時，着知念郡人七名、那霸府人四名、慶良間島人二名充為水梢。其衆人不憚風波之險，速為徃還。由是朝廷賞賜爵位，以表其功。[1]

六年，褒嘉琉球館藏方用聞坂元貞右衛門厚志，賞賜物件。此年，坂元貞右衛門傳聞本國有疱瘡流行，兼自前年冬以至翌年夏流患疫癘，穀價騰貴，凡貧家無資療治而身故者已及數千人餘，意欲賑恤其子孫孑遺者，寄給大米百石。由是，在番親方具由報明朝廷。法司議奏：「坂元當國財缺乏之時如此賑恤貧家，洵屬可嘉。似應賞賜掛物二幅、大花入一個、東道盆一個、紅白縮緬各一卷、燒酒一壺，以表厚志。」主上依議。

本年，褒嘉飛船水梢功勞，皆賜爵位。此年，為稟報異國事務併去年緊急公務事，特遣飛船于薩州。其水梢人等克操船楫，火速到薩州，事竣回國。由是，朝廷皆賜爵位，以表其功。[1]

七年甲寅，褒嘉飛船水梢，皆賜爵位。去年，為稟報緊急公務事，特撥飛船，選那霸、知念郡等處人民充其水梢。該水梢人等當風汛過期之時，善操船楫，早到薩州。事竣回國。由是，朝廷皆賜爵位，以示褒典。[1]

八年乙卯，褒嘉飛船水梢，各賜爵位。此年為遣撥飛船，急報異國事務事，特選那霸、慶良間島、座間味、玉城郡等處人民充其水梢。該水梢等善操船楫，早到薩州。事竣回國。由是朝廷各賜爵位，以示褒典。[1]

九年丙辰正月十二日，有西洋船一隻，在洋救護武氏渡名喜親方宗珍，到來那霸洋面。此日有西洋船一隻，到來那霸西方洋面，拋錠停泊，離岸約八百四十步，要遣通事訪其來歷。時有夷人八名，坐駕杉板一隻撑來泊港。見之，則渡名喜親方附搭駕來。是乃前赴薩州詳明與佛朗西國立定約條之使者也。即問其緣由，據稱「我等所坐船隻在那霸港開洋，到半洋遇著暴風。正萬死一生之際，偶逢西洋船隻。急撥杉板三隻撑來上船，用手作樣，以示救護。我等皆知原船難保，帶隨身貨物，配載三隻，移駕西洋船隻，方得活命」等語。又該夷人內有畧諳官話者，即云：「係亞米理幹國船隻，通船人數共四十名，〈內一名婦者〉欲捕鯨魚，在本國奴約加地方開船。既巡行各處海洋，復要徃日本海洋。偶見該船急難，救護送來。」言畢，與逗留佛夷相共談論，而回本船。隨即遣撥本國杉板兩隻赴該夷船，將渡名喜親方、與力、跟伴暨船人等共二十五名，併歲時貨物搬運上岸。因議：「該夷人等如此救護，必可行謝恩之禮。」乃於若狹町村學館邀該船頭目，開宴禮待。時有頭目一名跟隨二人到來。由是地方官令通事傳説：「爾等救護本國人民，遠方送來，不但本官感激，而至總理、布政等官深感不忘。」又令該渡名喜就席鳴謝。且總理官、布政官、地方官、渡名喜等各備全帖，送給禮物，以表謝忱。該夷人等大喜鳴謝。又因其求牛、猪、番薯、蔬菜等件，酌察給之。該夷人即將洋銀四十二圓抵價交給。至十四日，開船回去。[1]

本年，褒嘉飛船水梢等，皆賜爵位。去年冬，為詳明與佛朗西國立定約條事，除遣渡名喜親方前赴薩州外，遣飛船先詳其事。是時，着令首里府人一名、那霸府人三名、久米府人一名、知念郡人四名、慶良間島人一名充為水梢。該水梢等當風汛過期之時，善操船楫，早到薩州。事竣回國。由是朝廷各賜爵位，以示褒典。〈舵工一名，因既陞黃八卷位，懇請舉庸其功。隨行允准。〉[1]

十年丁巳，褒嘉飛船水梢等，皆賜爵位。去年冬，為報明異國事務事，特遣飛船之時，以金城村、渡地村、西村、知念郡等處人民充其水梢。該水梢等善操船楫，早到薩州。事竣回國。由是朝廷各賜爵位，以示褒典。〈舵工一名，因既陞黃八卷位，懇請舉庸其功。隨行允准。〉[1]

本年，[2]特遣船隻裝載薩州人貨，解送沖永良部島。此年，有倭船一隻要到沖永良部島。駛到中洋，陡逢颶風，漂到金武郡洋面擊碎，情屬可憐。更兼所載貨物皆係公項，因此特遣船隻送該島。

本年，褒嘉向氏大灣親雲上朝忠，陞度支、申口等席，併賜吟味役之祿、向氏朝忠因通知西洋國之言語，每逢西洋夷人到國逗留及該國船隻到來，晝夜精承辦事務。雖逢刁難之事隨即應答，誠屬拔萃者。宜當陞進度支、申口等席，日後待有日帳主取交代，項其後缺。至其通事一職，使之仍舊承辦可也等因，自薩州備牌移來。遵即照牌舉庸，併賜吟味役之祿。[1]

本年，令國人從薩州人員學習製成藥料器具之法。本國不知以產物製成藥料之法，宜當使人從市來正右衛門殿學習其法。且有遣鑄銅鉄、造器具之匠人，仍應使人學習其法可也等因，自薩州備牌移來。遵即令人從習。[1]

本年，褒嘉勝連郡人民，各賜爵位。產物方公船圓順化，偶遇急難，經過勝連郡津堅村東邊洋面。時有郡人擊其危，即發小船到該船，導到那霸港。由是朝廷各賜爵位。以示褒典。[1]

本年，停止遣使于薩州之舉。本年，曾與亞墨利加、佛朗西兩國立約結好。今有阿蘭陀國人在甲比丹，在長崎地方聞知其由，請照該兩國之例立約結好。宜俟該國使臣到來，體照亞墨利加國之例立約結好。其時薩州員役亦與該使臣面會可也等因，自薩州備牌移來。但因薩州員役與該使臣面會則大有所妨，經請國主命，遣使墾乞弭其面會。時有山田壯右衛門殿抄寫交給阿蘭陀人之文書，行琉館轉報前來，閱其文書，只有本國官員相會之意，而無薩州員役面會之意。且該由另移文，云約條一案，應于來春着令監守官轉飭知照。更令御用人親抵本國，當面告曉若干。其內特遣使者，恐有不合。遵即停止遣使于薩州之舉。[1]

十一年戊午四月，有帆桁二本流來八重山島崎山村屬麻川村加伊路洋面。此年，有帆桁二本〈一本長八尋、中間周圍三尺，頭尾周圍各一尺六寸。且有鉄箍三個、曲鉄三個、鉄繩三條：一長七尋一尺，一長三尋三尺，一長三尋，中間周圍一尺九寸，頭尾周圍九尺，且有絲鉄箍二個、鉄繩一條，長五尋。〉流來八重山島崎山村屬麻川村加伊路洋面等由，在番等詳報朝廷。隨著照例燒化。至其鉄繩、鉄箍等項，遵薩州之命，載運奉進。[1]

本年七月十八日，褒嘉飛船水梢等，各賜爵位。此年，為薦補法司官座喜味親方後缺事，遣撥飛船二隻前赴薩州。此時着令知念郡人八名、那霸府人六名、首里府人一名充其水梢。該水梢等雖逢風汛過時，善操船楫，徃還無恙。由是朝廷各賜爵位，以示褒典。〈二名因既陞黃八卷位懇請。隨行允焉。〉[1]

十二年己未，有日本奧州人漂到太平山，送來那霸，即令隨搭倭船解送薩州。此年正月二十五日，有倭船一隻漂到大平山屬多良間多嘉那洋面，衝礁損壞。船上人等俱駕杉板，上岸活命。即問其來歷，據稱「係日本奧州南部盛岡宮古下町善兵衛商舩，通舩共七名，洋中遇颶，任其漂流，來到此地」等語。當即飲湯止渴、喫粥充飢，安頓驛亭，照例收養。且因船身水漏，被波流蕩，即將其人數、貨物搬載小船，送到大地。隨即安頓村邊人家，照例收養。而其人數、貨物，應載馬艦船，遣撥宰領人送到內地等由，該島在番詳報朝庭。至于三月二十日，該船在島開船。因風不順，二十九日停泊本部郡洋面。三十日到來那霸港。即着依照向例發館安頓，給食收養。更賜蚊帳三頂、蓆子各一舖，暨平日應用器具加意撫恤。此年搭駕阿久根之彥次郎船，解送薩州。

本年，褒嘉飛船水梢等，各賜爵位。此年，為薦補法司官馬克承·小祿親方後缺事，遣撥飛船二隻前赴薩州。此時着令那霸府西村知念仁屋、松比嘉、三良照屋，泉崎村宮城仁屋、知念仁屋、三良安里，久米府樽新垣，渡嘉敷郡前村新垣筑登之、宮城仁屋，阿波連村蒲金城，座間味郡阿嘉村金城仁屋、蒲仲村渠，知念郡外間村西銘仁屋、蒲西銘，久高村內間仁屋、崎安里，勝連郡比嘉村摩苅金城等充其水梢。該水梢等雖逢風汛過期，善操船楫，徃還無恙。由是朝廷各賜爵位，以示褒典。〈西船舵工因既陞黃冠，懇請舉庸其功。隨行允准焉。〉[1]

本年，遣醫生吳德義·謝花筑登之親雲上舒保在葉壁山續種牛痘。本國士民傳染痘瘡者，上屆亥年以來，着用種痘之法。近聞牛痘之法瘡症甚輕，更無傳染。業於去年尚氏伊江王子朝忠前抵薩州之時，着令跟醫吳建慎·許田筑登之親雲上舒原學習牛痘之法。該許田既習其法，復帶其回國。上憲意謂：「宜着醫生，將此牛痘先種外島小民。俟邀請天瘡之時，預先流行該島，騐其種過牛痘者應否再染天瘡，方知天瘡牛痘之善否。」遣醫生吳德義義·謝花筑登之親雲上舒保前抵葉壁山，將牛痘之法教于島民，而續種三四人。[1]

本年，有倭船一隻漂到姑米山。此年十月十六日，有白帆海船一隻漂到久米山具志川郡小泊外洋。即令漕出小船一隻，問其來歷。據稱「係栢原之權次郎船，通船共有二十一名，其內一名係喜界島人。洋中遇着颶風，砍去帆檣，拋棄貨物，尚見本船難保。通舩人等一同移駕杉板，任風漂流。正在萬死一生之際，誰想皇天保佑，到此活命」等語。只見有饑餓之狀，即帶到藏元，給粥充飢。既而供給饔飱之外，更送以米、醬、柴薪、蔬菜等件。該難人等請借鉄鍋、大米等件。隨即允准。且該難人等求請修葺杉板，駕到那霸。隨即發給鐵釘、材木，更令工匠合力堅修。既而遣宰領人坐駕該船，解送那霸等由，該島員役詳報朝廷。

本年，命尚建·伊江王子朝忠等判斷獄場。此年，因有法司官馬克承·小祿親方良忠、度支官向汝霖·恩河親方朝恒、日帳主取向永功·牧志親雲上朝忠等犯法，特命尚建·伊江王子朝忠、向允讓·仲里按司朝紀、夏超羣·摩文仁親方賢由、向克約·宇地親方朝真等四員為其奉行。又命翁世傑·志喜屋武之子親雲上盛帛、評定所主取向德裕·具志川里之子親雲上朝紀等二名為其係役。會同獄官，審問其罪。[1]

本年，有倭船一隻漂來馬齒山。此年十一月十七日有倭人二十一名，坐駕海船一隻，漂到馬齒山渡嘉敷郡屬浦港外洋，衝礁擊碎。隨即胥役等徃到該場，沠撥郡民，救起貨物，交給船主新四郎収領等由，該山員役等詳報朝廷。[1]

十三年庚申三月初八日，有日本豐後國三佐村人坐駕十四端帆船一隻，漂到名護郡川田村洋面。此日有豐後國三佐村人船主、舵工庄吉惣太郎等四名，坐駕十四端帆船一隻，漂到名護郡川田村洋面，擱礁擊碎。船工人等移駕杉板上岸活命。隨給用水飯糧，以行救恤等由，該郡在番稟報朝廷。隨即日本暨本國員役一同前抵該郡，詢其情由。即云「我等所坐船隻，裝載燈油，去年十一月二十五日本地開洋，本年正月初六日收到長崎。二月二十二日該地開船。詎想洋中陡遭颶風，砍去帆檣，任其漂流。所有用水飯糧徹底用盡。正在萬死一生之際，幸到貴國，保全性命」等由。又詢其來歷。即云「庄吉惣太郎二名俱係禪宗。玉之助、由五郎、嘉七三名，伹係一向宗。今該惣太郎在洋病故，屍體尚在。船工乞准擇地埋葬」等由，該船主具稟前來。隨着於川田村境內擇地埋葬。至其四名，即遣宰領人，自陸送到那霸。而其宿館、飯糧照例照料。且除着令土民不接難人外，確行檢束。且因其無蚊帳、衣服之具，即給蚊帳一頂、帷子各一領，暨日用器物，以便其用。此年，搭駕舵工栢原之市即左衛門船隻，開洋回去。

本年，因有獄務未斷，特命向有恒·宜野灣親方朝保、向能達·阿波根親方朝興兩員加為奉行，審行判斷。[1]

本年，將向永功·牧志親雲上朝忠放流于八重山，向永功聽從小祿親方之令，將擢陞法司官之處，暗講私情于市來正右衛門殿、園田仁右衛門殿，甚屬犯法。由是十年放流于八重山。[1]

本年，將馬克承·小祿親方良忠禁于照泰寺。馬克承着令向永功將擢陞法司官之處，暗講私情于市來正右衛門殿、園田仁右衛門殿等由，問向永功，即云：「有焉。」問馬克承，即云：「無焉。」互致爭論，是否未定。召見馬克承之言有隙可議，洵屬可疑，此為不應。由是五百日禁于照泰寺。[1]

本年，罰奪向汝霖·亡恩河親方朝恒爵位。向汝霖曾在薩州之時，新紙太郎左衛門殿再三問之曰「成聞座喜味親方遇有本州運賣米穀之時，必禁釀酒，使其帶歸。且减少萩籍，使民失所。且减去役質，使士吃戲等語。爾宜據實回覆」等由。今固如此，則應將毫無此事之處再三回話。乃云：「與其所聞少無相左。」不但此也，更不法舉，應六年放流于姑米山。但因身故，奪爵示罪。[1]

本年，褒嘉飛船水梢等，各賜爵位。去年冬，因遣飛船于薩州，特選慶良間島渡嘉敷郡渡嘉敷村宮里筑登之、阿波連村金城筑登之、渡地村比嘉仁屋、知念郡外間村內間仁屋充其水梢。該水梢等當風汛過期之時，善操船楫，徃還無恙。事竣回國。由是朝廷各賜爵位，以示褒典。〈舵工一名，因既陞黃八卷位，懇請舉庸其功。隨即允焉。〉[1]

本年，褒嘉飛船水梢等，各賜爵位。此年，因遣飛船兩隻前赴薩州，特選慶良間島座間味郡慶留間村金城筑登之、阿嘉村金城筑登之、阿佐村與那嶺仁屋、阿嘉村三良金城、龜宮平、蒲户金城、泉崎村平勢仁屋、渡地村宮城仁屋、知念郡久高村內間仁屋、真妃姑內間、武户內間、外間村户姑西錦、渡嘉敷郡阿波連村金城仁屋、龜新垣、西村三良知念、東村仁王知念充其水梢。該水梢等當風汛過期之時，善操船楫，徃還無恙。由是朝廷各賜爵位，以示褒典。〈舵工一名，因既陞黃八卷位，懇請舉庸其功。隨即允焉。〉[1]

本年，褒嘉飛船水梢等，各賜爵位。去年冬，遣撥飛船于薩州之時，其舵工、水梢等雖遇風汛過期之時，善操船楫，徃還無恙。由是朝廷賞其舵工、水梢等，或賜爵位，或庸功勞，以示褒。而泉崎村知念筑登之、東村知念筑登之、久米村樽小橋川、渡嘉敷郡渡嘉敷村三良古波倉等，因其留在薩州，業經奏請，待其回國願請之時，酌賜褒賞。現今回國，請賜爵位。隨即允之，以示褒典。〈金城筑登之親雲上懇請舉庸其功。隨即允焉。〉[1]

本年，褒嘉飛船水梢等，各賜爵位。去年冬，因遣飛船于薩州，特選知念郡知念村內間筑登之、西銘筑登之、久高村並里仁屋、石人內間、龜西銘、渡地村仲村渠仁屋、若狹町村仲村渠仁屋、東村蒲牧志充其水梢等。當風汛過期之時，善操船楫，徃還無恙。由是朝廷各賜爵位，以示褒典。[1]

十四年辛酉，始將銅錢一文抵用鉄錢二文。薩州所有小錢逐漸减少，通用維難。見以上自藏虜、下至屬國，將銅錢一文扣抵鉄錢二文，一律通用。至于本國，亦自公項以至世間小錢不備，難以通用。由是與薩州同將銅錢一文抵用鉄錢二文。[1]

本年，將罪人牧志仍舊暫禁于監裡。此年，牧志已蒙十年流于八重山之罪。朝廷要于該山頭目以下胥役等回籍之時，選其人品，確行檢束，押運牧志抵于該山。但該牧志不可入于夷人之眼。洵恐海洋風汛不順，漂到他國，遂入于夷人之眼。故暫待時宜，仍舊禁于獄廷。[1]

十五年壬戌，褒嘉飛船水梢，各賜爵位。此年春，為詳補國相大里王子後缺事，特遣飛船兩隻，選那霸人民四名、唐榮百姓一名、知念郡人氏九名充其水梢等。當風汛過期之時，善操船楫，早到薩州，事竣回國。由是朝廷各賜爵位，以示褒典。〈八名因既陞黃冠，懇請舉庸其功。隨行允准。〉[1]

本年，因薩州命召犯人牧志，要為之照料，遣發法司官向有恒·宜野灣親方朝保、御鎖側官馬文英·金武親雲上良智等。此年六月初四日，奉監守官市來次十郎牌令，因有太守公之命，要使牧志本夏進到薩州，三年之間逗留琉館，每逢西洋船隻到來之時，改粧容貌，傳驛辦事。更將西洋言語指教土人。凜遵勿違等因。察該牧志，上屆申年，因有犯法，已示放流之罪。早宜放置謫地。但因該牧志曾告夷人以已死，若其過海之時飄到他島，或有夷人見之，滋國家事弊。乃囚于獄內。今若到于薩州傳驛辦事，改粧容貌，馬脚自露。且該志一欵殆傳布中華，恐天朝見有倭情，遂杜絕進貢。伏祈為之料理，停止其舉等由，詳請監守官奉批。事係奉命施行，不能為之料理等因。凜遵，七月十九日，將該牧志允免其罪，隨赴監守官。由是為呈請停止其舉事，特命法司官向有恒·宜野灣親方朝保，亦令御鎖側官馬文英·金武親雲上朝智為其附役，亦將異國通事係長堂里之子親雲上朝清為之跟伴，一同前赴。八月初三日到于薩州。〈到州之後，若有勤使牧志教洋言之念，則要呈請該長堂代辦而然。〉該法司官未行呈請之失。八月初六日，奉薩州憲令，據次十郎呈稱，所率牧志霸江開船之日落沉洋中。即卸杉板，以行探取，尚不知下落。此如何以致溺死哉，實所不計等由，宜應告知可也等因。奉此，該法司等官九月初八日無事回國。[1]

十六年癸亥，因薩州將四文錢一文抵用鉄錢八文，將銅錢一文抵用鉄錢四文，本國亦著如此照行。[1]

本年，罷退定價司。此年四月初六日，銅錢一文抵用鉄錢二文以來，除穀項外，日用物件其已價貴，至今般一文抵用四文，則物價愈貴。世上人氏甚致辛苦。由是權定物價，兼設屬役，以行檢束，尚未見其效。至六月二十八日，既停定價之舉。但有員役之言，使其禁世上包買之舉。但因物價漸賤，八月二十七日，罷退該定價司。[1]

本年，褒嘉飛船水梢等，各賜爵位。去年，為報明有佛朗西國船隻到來，摘回所留佛人事，遣撥飛船二隻前赴薩州。該水梢等雖當風汛過期之時，善操船楫，徃還無恙。事竣回國。由是朝廷各賜爵位，以示褒典。〈一名因既陞黃冠位，稟請庸功。隨即允焉。〉[1]

本年，褒嘉飛船水梢等，各賜爵位。去年，為報明異國一件事，遣撥飛船二隻前赴薩州。該水梢等雖當風汛過期之時，善操船楫，徃還無恙。事竣回國。由是朝廷各賜爵位，以示褒典。〈二名因既陞黃冠位，懇請庸功。隨即允焉。二名已航他方，待其回來。隨即允准。〉[1]

本年，褒嘉飛船水梢等，各賜爵位。此年，為薦補法司官池城親方後缺事，遣撥飛船二隻前赴薩州。該水梢等雖當風汛過期之時，善操船楫，徃還無恙。事竣回國。由是朝廷各賜爵位，以示褒典。〈一名因既陞黃冠位，稟請庸功。隨即允焉。三名已赴閩省，待其回來。隨即允准。〉[1]

本年，因有薩州之命，遣久高島人民四名前抵薩州。此年太守命曰「朕欲使屬內浦人精學水術，探求海產。宜撥久高人氏五六名教訓水術」等因。遵即遣撥四名。[1]

本年，因奉獻皇上金靶鞘腰刀、銀靶鞘腰刀各二把，薩州運來甚致遲緩。即著在本國鑄造，以為奉獻。[1]

十七年甲子二月，因薩州將四文錢一文抵用銅錢六文，將銅錢一文抵用鉄錢二文，本國亦著如此照行。[1]

本年八月，罷退定價司。此年因銅錢一文抵用鉄錢二文，乃除穀項外，日用五金其已價貴，世上人氏甚致辛苦。若時奉上諭：「朕聞五金太貴，臣民共苦。宜定賤物價，使臣民一概安心。欽此。」欽遵，起自四月，權定物價，兼設員役，以行檢束。奈因人多物叠，不能輙行督理。由是朝廷確加商議，至于八月，罷退該定價司。[1]

本年，褒嘉久高島人氏五名，各賜爵位。此年，因奉命留倭之久高島人氏期滿歸國，乃令同到人氏五名前赴薩州。由是報姓，各賜爵位，以示恩典。[1]

本年，褒嘉小祿郡小祿村上原筑登之、照屋筑登之、大嶺村上江洌筑登之等，各賜爵位。此年春，運送船在于那霸港內逢着暴風，已沉水中。所裝黑糖都是被潮所濡，內四百丁計，極其濕濡。因飭上原、照屋、上江洌等改製濡糖。遵即振勵精力，全行改製，共計二萬九千三百六十觔。將其所費比較前經所計之費，甚為减少，多為國家之利益。由是朝廷各賜爵位，以示恩典。[1]

本年九月，因薩州將銅錢一文抵用鉄錢三文，本國亦著如此照行。[1]

本年，褒嘉飛船水梢等，各賜爵位。此年，為報明緊急公務事，選舉座間味郡座間味村人氏二名、阿嘉村人氏三名充為舵工水主，遣飛船于薩州。該舵梢等雖是節序失時，善操舟楫，徃還無恙。事竣回國。由是朝廷各賜爵位，以示褒典。[1]

八年乙丑二月，薩州將銅錢一文抵用鉄錢四文。至于六月，將銅錢一文抵用鉄錢六文。將四文錢一文抵用鉄錢十二文。倘本國如此照行，則物價騰昂，人皆失所。但其抵用異于薩州，則有所妨礙。由是朝廷著與薩州一律抵用。[1]

本年，與那國島多有物件流來。與那國島去年當大風之時，喜屋武野濱有抹塗各色之板片流來。其板片之內有金盡蔓草者。由是推之，恰似夷船艙頭之餚。且長間濱有如此板片以暨人之左脚流來。隨飭埋下該濱，立石標記。只在馬場崎多有物件流來，謂必在此一帶損破船隻。但彼處不但高十六丈許，險阻，更係風猛潮急之處，難以細尋其跡。因飭熟水者，攢水探得錠釘金類及帆桁繩等類緣由，該島在番稟明朝廷。由是將板片帆桁繩等類照例燒吊，將金器類奉進薩州。[1]

本年，國頭郡謝敷村比嘉筑登之飄到波多武國，轉送日本，跟隨飛船直庫內間，以歸于國。國頭郡謝敷村比嘉筑登之曾將銅錢若干借給與論島人，雖經前任催徵，尚未償還。時有該島船隻到來，因賴其船，要赴島催徵。乃自製財木油物給。去年，同該島船人三名開洋。詎想駛到半洋陡遭暴風，吹折帆檣，流蕩飄到不知何處之島。所坐船衝礁擊碎。惟是船上人等相共登濱，纔以活命。時有夷人五六名到來彼處，恤賜蕃薯。又以手為樣曰：「此處乃係波多武國。」終率該難人等前到官署，細詢來歷。奈因言語不通，只對曰：「此琉球人也。」由是垂憐難人，厚為撫恤。既而送到屬內滿呢陀國。該國因府有華人在焉，即該比嘉等授華人。隨蒙加心養贍，賜以小袖衣各一領、褲子各一件、番銀各二員以及菓子、烟草等件。該兩國之人貌似西洋國人。既而將該難人附搭夷船，正要解送江户屬內神奈川。但因該船前到江户橫濱，即解率到異人旅館，交與彼處官員。隨蒙撫恤養贍，賜以單衣各一領、布帶各一條、雨傘各一柄、菓子各一箱、手巾各一條、百田紙各半帖。且將該難人轉授薩州官員。隨蒙率到衙門留心養贍，既賜羽織各一領、復附宰領人，附搭久寶丸船解送麑府。而使該比嘉安揷球館。由是照例賜食，跟隨飛船直庫內間，以歸于國。[1]

本年，褒嘉久高人民，賞賜爵位。去年，因有太守之命，遣撥久高人氏四名前赴薩州，奉教水術。本年事竣回國。由是朝廷隨各品級，賞賜爵位，以示盛典。[1]

本年以來，罷退督理產物員役。此年奉薩州憲令，督理琉球產物員役，待現任員役期屆以行罷退，不補其缺。而至其所行事務，着令例遣在番併見聞役等以行兼理。且督琉球產物書役，依照定例，以行遣去。而又例，遣在番附役兩人之內罷退一人，將其職務使書役兼理，各宜凜遵，勿違可也等因，奉此。[1]

十九年丙寅八月十一日，有異國船一隻到來泊洋面。此日有異國船一隻到來泊洋面拋碇停泊。時有搭駕其船大島人氏一名上岸。隨訪其來歷。即云：「𠸄咭唎國船隻，船上人數共計九名，〈內二名日本之人，改為𠸄人粧扮。一名呼為上野敬助，一名不知其名。五名係大島人〉搭駕本船，要將島相良南兵衛橫封公書一道寄送在貴國監守官。乃在于本島開船，請遣貴國員役一名前赴本船。」隨遣御鎖官到船面會。此時將其封書一道授之該御鎖官。即將其書送覽守官。且有令，將其本船吊進那邊港口。隨即再三商議，曰：「現在本國封舟留境，若是如此之舉行，甚致妨礙。請將其本船運進安謝港、牧志兩津之間，該津離此不過一二里許。」該𠸄人等不肯聽從。由是國相、法司等官到監守館，稟請停止本船進港之舉。該監守官即遣橫目官兩人于聖現寺，呼來敬助，使之將其情由，與該𠸄人等確加商議。該敬助對曰：「該𠸄人等本係欲學製造白糖之法，僱來大島者。該𠸄人等曾在島時，稟請前來琉球。某等將今般琉球有冊封之大典，倘前抵該國，多致妨礙之處。再三商議，尚不聽從，勢不得已，任其所請，一同帶來。」今已如此，難以強議。乃將本船運進霸港。由是併裝豚肉、蔬菜等件，以為送給。該𠸄人等亦備如耶蘓教之書暨燒酒，地方官備豚肉、蔬菜等件，奉進總理官。隨將其于將，不辭領之。將其教書辭以無用。既而總理官送給糕餅暨燒酒等件，以為問安。不但此也，本船留國之際，所需諸器、大米、蔬菜等件，斟酌與之。今本國雖逢冊封之時，然該𠸄人不敢上岸，並行事以敬。且答華人以飄來。二十日，與事駕回。[1]

二十年丁卯，有國頭宇嘉村人民三名，附搭夏運送船回國。此年正月，有國頭宇嘉村人民三名要回本郡，那霸港開船。不想洋中風波猛起，船將覆沉。幸得異國船之救助，到隱岐國上岸。既而送到雲州，自該地轉送長崎。七月十九日，解送薩州。即搭駕夏運送船回國。〈其轉移異船之後，本船即沉水中。〉[1]

本年，[3]有鳥小堀村奧里子隨具志川王子荷方船船主回國。茲經十三年卯年，有那霸府小渡者向該奧里曰：「我送你工錢五貫文，請荷到燒酒于那霸。」該里為利所迷，荷到那霸。該小渡率同奧里，直到大島船，自己登岸先逃。瞬息間，該船揚帆開洋。該里像船人曰：「請待我上岸。」船人不聽，曰：「我等將價錢三百貫文送給小渡，以為購買，直到大島。」翌年二月之間，該里同島人二名，坐駕小舟，出海漁魚。俄風波猛起，隨風漂流，不知何處洋面。幸有捕鯨船隻救助上舩，率到亞米利加國屬奴遠加地方。即見該大島二名不能操船楫，遂卸岸上。因該里善操，仍駕本船住還諸補。彼地元冥振威，天氣嚴寒。三四个月之間，白雪大降。該里兩脚為寒被痛，不能營業。遂卸陸地，即自請醫調治，尚不得痊疴，空送光陰。時有日本御勘定吟味役小野友五郎殿，赴抵該國，辦理公務，隨其公竣回國之便，送到神奈川，交授該川御留守居附役膈田市郎殿，於九月二十一日轉送薩州。即隨具志川王子荷方回國。〈大島人二名，於今不知去向。〉

二十一年戊辰，[4]薩州遣人于本國，製調白焰硝。此年薩州檄諭本國曰「京都、大坂等處邊戒不靖，而白焰硝實係備軍要用。但因本州所出不饒，乃遣人于琉球，以行製調。宜當確遵其令，承辦要用可也」等因。今此舉也實係緊要公用，肯為稟遵。然為取硝土事，薩州人等廵過各處恐有所妨，乞准待本國人等知曉其法之日，令國民取土調硝，勿庸倭客巡取等由，稟明監守大人。隨即允焉。[1]

本年，發檄國中，買求銅觔奉獻薩州。此年薩州檄諭本國曰「銅觔乃係本州備軍要用，宜當勵精營求，以為奉賣可也」等因。今前項銅觔實係不常之需，因檄飭世上，買求銅器，以為奉獻，不肯受價。[1]

本年，[5]因薩州行大赦，本國亦准酌罪行赦。此年傳聞薩州因有京都大慶，乃行大赦等語。因此本國亦見察罪科，或减或免，以示恩典。〈本國行赦一欵，雖無薩州諭飭之合，然若不行赦恩，否協薩州法制之處。以在本國議定，故如本文，减等行赦。〉[6]

本年七月，因薩州將銅錢一文抵用鉄錢二十四文，將四文錢一文抵用鉄錢四十八文。至于九月，將銅錢一文抵用鉄錢三十二文，將四文錢一文抵鉄錢六十四文。本國亦著如此照行。[1]

本年八朔，典禮停止於南風御殿舉行，改行於下庫理御座。此年薩州檄諭本國曰「八朔典禮，因非朝廷之正禮，乃行停止」等因。夫本五節供典禮，在于徃古，於下庫理御座已為舉行。至于康熙十年，將該八典禮舉行於南風御殿，以符倭禮。今因薩州廢而不行，乃本國將八朔典停止於南風御殿舉行，改行於下庫理御座。[1]

本年，叨蒙薩州恩免所貢新古部下米。此年薩州檄諭本國曰：「琉球近年以來小民困疲，倉貯欠乏，難以行救助。太守公聞之，大開恩路，降旨蠲免琉球每年所納新古部下米。宜當除頒給赴閩員役，以助行裝外，惠給窮士、窮民，以救困窮，以著太守公開恩之數可也。」

本年，恭蒙薩州改立章程查檢切支丹邪宗文。此年薩州檄諭本國曰：「查檢切支丹邪宗文，一欵今般因有朝廷之命，嚴行檢束。嗣後改沿行檢束，不必書記人居生死，只須記宗文有無。每年期于七月報明宗門座，少無誤矣可也。」

二十二年己巳，褒嘉醫生三名，各賜舉庸功勞。醫生淑氏濱川親雲上順榮、毛氏浦崎親雲上安紀、吳氏亡松座親雲上舒厚等三名，曾在倭之時學習牛痘法術。回國之後充為牛疫掛醫，為之主管，克行調治。客歲，因有閩囘員役帶來天上痘痂，上憲着令醫生等前赴羽地郡屋我地，續種其痂，而將牛痘已染病者，應否天行痘不再染之處，多行歴騐。果有牛痘経過者，天痘不再出矣。因請聖旨，着令廃絕天痘，續種牛痘。夫疱瘡一業，自古以來，每歴十年餘之久，見察時，宜或遣醫于華，或遣醫于倭，購來痘痂，舉國一時傳染，故不特小児出痘就重，而醫生施療不周。況至諸藥、療資暨一切費用，不可不預致備辦也。困窮之輩不能備辦前項，難以如意服藥施療，遂染痘。小児死于非命者多有之矣，實實可憐者也。而為其父母者朝夕悲歎，或與病症，或失身命者，亦已多矣。此誠悲上加悲，難以盡言者也。至于牛痘，只生其種穴，毫無別生。且不用服藥，而飲食、嬉遊亦如平日，全得痊疴。且其種植也，雖云四時，而無災害，更無以氣染人。其為痘也，不特小児無受疾苦，而為父母者甚免懷憂，舉國家人等皆受長生之福，可謂妙法善術矣。該順榮等三名，將牛痘法術深致心服，頻欲永救小児患痘之災。乃如前所陳，學習其法，除其試種續種以及見察直傚外，一切法術深致鍛鍊，克行調治也。而至該順榮業，牛痘法術之內，將其疑惑之處編具文書，順貢船入華之便，投呈北京大醫院暨福州醫師等，恳請其批詳。去後，准有兩醫批書云「宜施行牛痘法術可也」等由。且該順榮將西洋國、華倭兩國施行牛痘法術、免天行痘暨明醫師傅等編具文書，詳報朝廷。隨着照法施行，果與其所詳毫無有異也。夫如前所陳，昔年傳染天行疱瘡之時為害不小。幸至客歲，種植牛痘，免害維大。此即主上德化所敷也歟？該順榮等三名曾盡心于牛痘之法，今著效于國家之人，其功不小，洵屬可嘉。由是上憲請旨，褒嘉順榮、安紀兩名功勞，准與王子附醫一律舉庸；而亡舒厚若今在世，理應與該順榮等均示舉庸。但該舒厚不幸沒世，因亦請旨，准垂功于子孫。

二十三年，詳蒙將光明寺仍授本國。本年，有薩州憲令「琉球宜廢除光明寺暨其所奉諸佛」等因，隨即將「天和年間曾授其寺于琉球，以為禱告之處。而舉琉僧為其住持。且球人病故者埋葬于該寺籍，而為琉人菩提之處」等由，懇請使該寺籍仍授琉球，不毀房屋，而罷退住持，附看守人。隨蒙允准，即使倭人限年交代，為其看守。[7]

本年，自薩州捧來御書匾額。昔日，尚穆王御書匾額掛在薩州聖廟門上。近年薩州毀除其廟，當之無用。時有川吉兵衛殿請授其額，又尚哲王御書匾額，掛在御記錄所。此亦置于無用，而授知政所，為之守護。由是尚氏今歸仁王子朝敷請命，捧來兩額。

本年，因薩州廢除佛法，乃琉僧回國。此年，因薩州廢除佛法，乃琉僧回國。旦有水雲庵班僧，將其庵所奉觀音二像捧回本國。隨將其二像奉安天王寺毘沙門堂。又其庵所奉辨天，因該州所崇，依舊奉安。既而着檢者、筆者為之承辦，着重書役為之總理，凈行洒掃，遵敬辨天。

本國駐國倭官改稱官名。薩州將駐劄本國附役、用達等改稱筆者，又將本御徒、目付並橫目等改稱檢事，書役改稱筆者。

二十四年辛未，仍將銅錢一文抵用鉄錢若干。本年，竊聞薩州將以銅錢一文抵用鉄錢若干等由，本國每遇薩州改用銅錢之時亦行改用。但近年以來，一切錢路及其壅塞，上自倉庫、下至世上，苦其難通。至若現今世上人等負債甚多，若抵用錢文，將見伊等開負許多之數，遂至顛連之地。薩州雖經抵用錢文，而至于本國，仍將銅錢一文抵用鉄錢若干等由，業經奏明，隨蒙允准。

二十五年壬申，麑島縣廳遣差傳事伊地知壯之丞、奈良原幸五郎、書記伊地知小十郎等官駕臨本國。此年，倭國宇內政務一新，朝廷殆要行檄國中，盡改前轍。宜當琉球照料周旋，酌察時情，追考古風，概歸善美，救助士民可也。故遣傳事等官航海到國，以行教示。

本年，麑島縣廳許免積年欠債。琉球欵待冊使，暨徃古來今告借本州金銀錢文尚未償還，筭計其數，已及金片四千八百四十八兩、銀片八萬五百兩、錢三十四萬六千八百三十五貫七百四十餘文，皆免繳納。宜將其項數頒給士民，以為培養國本之計可也。

本年，翁氏安谷屋親雲上盛紀跟隨伊地知小十郎殿前赴宮古、八重山島，辦理諸務。此年，伊地知小十郎為酌察土地廣狹、考查百姓逸勞事，前赴宮古、八重山兩島。故為料理諸務併察全島情狀事，遣發盛紀跟隨該殿，前赴兩島。至于五月歸國。

本年，於東京府下飯田町樆水坂賜給邸宅一圍。

二十六年癸酉，將東京所賜貨幣准作銅錢而行支給。昨年東京所賜貨幣之內，紙幣五千圓於麑島縣，折領銅錢，支給孝子、善行、貞婦、義僕、鰥、寡、孤、獨、長病、廢疾、老年人等，而于其死者追給子孫。

本年，奉納東京貢米，改廢賦米等分。從今以後，額定大米八千二百石。

本年，奉到國京官之令，新設郵便會社。此年有官員自東京到本國，着令設立郵便。遵即設立官員兩名傳習其法。既設會社，復建係等役。既而賞其管役，給以月俸金；賞其屬役，給錢文；賞其脚夫，各給工錢。其金錢之賜，皆出於東京政府。

本年，有內地馬艦船一隻，於多良間島裝載貢米，任風漂蕩。此年，該船隻早要候風開洋。偶逢颶風，飄蕩大洋，針路失方，任風漂流。正在萬死一生之際，幸逢大輪船二十五隻連䑸駕過。其內大船一隻向前馳來，維留難船。時有船筆者宮城一人飛上夷船，該夷人給水充渴，更訪來歷。該城用手為樣，隨即夷人等支給清水、白米、菓子等項。既而稟請引導船隻。該夷人卸下杉板兩隻，引到上海。隨即夷人一人，率同該城前到在華東京官員處所，為之着落。茲該城將本國船隻漂到中華之時，例蒙送到福州，得以歸國。乞准照例解送之由，至再至三稟請京官。乃將琉球今為東京屬內，所行事情不同前日之處，不准所請。且飭以船隻就地發賣。如何之處，除凜遵其合外，深蒙撫恤，着令搭駕蒸氣船先送長崎，後運薩州，得以歸國。

本年，在國外務省官員等護送漂風難人到麑島縣，其難人等共係呂宋國(口塗)吡(口嘉)哴𠱶人氏。去年，有呂宋國(口塗)吡(口嘉)哴𠱶人氏四名，坐駕小舟，漂到八重山島南風見村大野津面。該島吏役將該難人轉達石垣屬內哪啊(口嘉)响，備為養贍。該難人等稟吏役曰「我等雖欲坐駕原舟，揚帆梓里，船身維小，不能航海。情願照料護送」等語。該吏役等為之盡慮，要送內地。時有軍艦大坂丸収到該島，其官員等命吏役曰「倘使漂風難人久留此島，則有費財之煩。茲要將難人搭大坂丸送到琉球」等語。吏役稟曰「凢漂風難人，例應自島護送。伏乞將該難人仍憑本島護送」等語。官員有復命曰：「見該難人，情實可憐。使其早回故土，以為協理。必須搭大坂丸送到琉球。」乃搬其難人，載其貨物，今年送來本國，逐一交授。隨即將該難人搬天久寺，以為撫養。其難人等不通言語，不知文字，搖手傳心。凢料理難人事情，自始至終報明在國外務省官員等，實非一次。既而附搭三邦丸送麑島縣。

本年，英國官員為謝恩事，奉政府命，捧來禮物，奉贈國主。此年，有英國蒸氣船一隻収到泊村洋面。隨即攝政、法司、度支、御鎖側等官各一名，及員役等前赴泊村，為之料理。至于小管直達殿、內地通事係等赴該英船，將其來國事情細問。英人據稱「客歲，本國船隻在于貴國洋面衝礁損破，人將溺死，幸蒙撈救活命。茲為謝恩事，奉政府命，捧帶金時計、金鎖等項，坐駕軍艦，上海開洋，贈來貴國。計其人數共八十名」等語。據此其內英人二名，及上海所留倭人六等書記和田雄次郎殿等，轉到那霸，自陸起程，前赴和使監守館舍。步到半路，偶逢在國福崎季連殿，相共轉到親見世。即具前赴城裡，當面見王，奉獻政府所贈禮物等由，稟明朝廷。當即托言國主染病，固行推辭。該𠸄人等再具進到城裡，拜見攝政、法司等官，將其禮物交給攝政，轉獻國主等由，業經稟明。此時無言可托，准其所稟。英人翻譯官壁利南、艦長卓芝，率領同船三名、水主三名、倭人雄次郎殿、直達殿二名進到城裡，攝政等官設座西殿，待該英人。據稱「去年本國商船在于貴國洋面衝礁損破，人將溺死，幸蒙撈救活命。茲為謝恩事，奉政府命，捧帶禮物，贈來國主，宜應具疏奏聞」等語。據此，攝政収而獻王，奉命答謝。事訖，季連殿及攝政、法司等官陪該英人，待以茶菓、點心、酒餚等項。至其水主，邀搬別處，待以茶菓。英人將交給受収禮物甘結之處，又復具由稟明。隨即攝政等官與季連殿相貢商議，依稟批准。且朝廷為供食事，將豚、羊、鷄芉、鷄蛋、蔬菜等項發給英人，曰：「此係那霸官所贈物件。」英人収而答謝。又攝政等官謂「英人曰『據宮古島吏役報稱，今般有喜耶阿麻根國商船，漂到本島洋面衝礁損破，人皆上岸活命』等語到國。據此，今顧難人有否在島，未知其由」等語。據稟「我等回國之時，必須轉到該島，將該難人搭駕本船一同帶回。乞准雇募水梢二名，搭駕本船，為之引導」等情。據此，朝廷准其所請，使其率領二名開洋赴島。

本年，琉球館罷退聞役、書役，及門番三人、走番一人，仍立大和手傳一人、赴番一人，且設立職如書役者一人，改稱用向掛，各賜俸米。此年，琉球館罷退聞役、書役，及門番三人、走番一人，仍立大和手傳一人、赴番一人。而其走番，着除辦理本職外，兼修諸凢事務。至其交代之期，無要向例。且設立職如書役者，改稱用向掛，搬于館內，使其辦理諸務。朝廷每年遣賜俸米十五石，各示盛典。

本年，奉東京命，罷退大和橫目、別當、側用聞等官。

二十七年甲戌，因罷退仮屋別當職，新設那霸大筆者職一名。此年因罷退仮屋別當職，新設那霸大筆者職一名，率同那霸筆者為之督理，而敘功賜俸，併授俸役，凖照前任別當職例，一律酌賜。

本年，因罷退大和橫目職，裁去現任那霸惣橫目人數，改立四名。此年，因罷退大和橫目職，裁去現任那霸惣橫目人數，改立四名，每人恩賜俸糈五石，而撰察人才，額定爪期，恩授采地，准照前任大和橫目之例一體舉行。

本年，凜遵政府命令，撰察二名，隨大番親方前赴東京學習諸務。

本年，凜遵政府命令，將本國前與佛、米、蘭等國結約原書奉進東京。

本年，因所產黑糖運賣大坂，以其價錢抵償貢米，遣去藏役一名、重書役一名為之料理。此年，因所產黑糖運賣大坂，將其價錢抵償貢米，乃遣藏役一名、重書役一名，除為其料理外，調辦帶去中華之公銀，寄買上方之公物。不唯此也，所有公物為之収支。乙上事務，藏役為其掌管，重書役為其總理，授以文書、公務，待其兩役來春交代，使其駐劄麑島縣辦理公務。且在大坂租借房屋，以為辦公之所，名云琉球出張所。

本年，日本政府發給地廣產之檄文。此年雖已闢地廣產，然非加增貢稅。其檄文畧曰：「每年貢米額定八千二百石，以為奉翰。其所有土地，永任藩王。宜應酌察其宜，着令百姓闢地廣產可也。」

本年，有八朔典禮，原在下庫理舉行。但于中國並無如此之典，故行停止。

本年，東京送來髑髏。此年，有上屆未年內地及太平山等人飄入臺灣，逢其殺害。東京之人到去臺灣，拾収髑髏，送來本國。隨召其親戚人等，暨內地、大平山吏役告諭其由。因不分明，將伊髑髏合葬雪崎茅籍，令僧吊祭，建碑為記。

本年，停止八重、大平兩島奉納部下穀。此年停止八重、大平兩島奉納部下穀，將其穀救賑島中窮民。但因其賑米出于貢米餘贏，乃停止奉納部下穀。

二十八年乙亥，受東京給蒸氣船一隻。此年，為保護本國人民事，發給蒸氣船一隻等由，業有東京告曉。隨行請辭。然因再有告曉，乃不得已受其給。

本年，受東京所給米穀。此年憐恤先年漂臺受害難民，沠給米穀等由，業有東京告曉。隨不便請辭，乃受其給，沠給該難民等。

本年，朝官來到本國。此時，內務大丞松田道之、內務省六等出仕伊地知貞馨，因有公務，來到本國。

本年，因有東京告曉，從行新年宴、紀元節、天長節等禮。此年，所有新年宴、紀元節、天長節等禮，宜應如所牌曉，皆為從行等由，業有東京牌曉。隨即蹈行。

本年，因有東京告曉，遣撥獄庭大屋子兩人上京。此年所有刑法依照定律，皆為施行。宜應遣撥擔當者兩三名學習等由，業有東京告曉。隨即遣撥獄庭大屋子兩人上京。

本年，因有東京告曉，擇舉少壯者六名上京。此時宜應為通曉學事、修業時情事，約擇少壯者十名上京等由，業有東京告曉。隨擇六名上京。

本年，東京沠遣兵隊于本國。此時為保護本國事，沠遣兵隊等由，業有告曉。隨不便請辭，任其所曉。

本年，宜應収取兵隊營地價錢等由，業有內務省大丞松田道之告曉。此時為保護本國事，沠遣兵隊，宜應報其營地價錢等由，業有內務大丞松田道之告曉。若受其價，不協本心，故請不及收價。

本年，罷退國相。此時本國常立國相，甚不協理，宜應罷退等由，業有內務大丞松田道之曉告。隨行罷退。

本年，因馬氏良傑能熟事務，着令協同度支、申口等官留辦公務。此時東京使臣來到本國，多有重大之事。馬氏與那原親方良傑實係老事者，因令協同度支、申口等官商議公務事情，暨幫辦一切公用。

本年，添設評定所筆者、加勢主取兩名，辦理諸務。此時東京使臣來到本國，多有重大之事。由是竣公之間，添設評定所筆者、加勢主取兩名，協同本主取辦理諸務。

本年，因有重大之事，告曉告老王子、法司、親方等官，各陳意見，相行詳報。此時東京朝官等所曉事情皆係重大，因將主上呈文暨國相、法司書文，預接告老王子、法司官、親方等仔細叅閱，陳其意見，各行詳報。

本年，因遣使東京，遣官禱祭諸神、聖神，能為濟事。此年，東京朝官等所曉事情甚係國難，雖經哀請，不得聽從。為稟請政府事，遣撥使臣。由是為護助國家事，遣官禱告諸方神宮、靈嶽等神，告祭首里、唐榮聖廟聖神。

附：於崇元寺、圓覺、天王、天界等寺、聞得大君御殿、首里森、辨才天堂、辨之嶽、末吉、識名、觀音堂、龍福寺、普天間等處，遣撥王子代禱。且於御城、御火缽御前併嶽嶽等處，以親方為本，遣撥三七人拜禱。且於三平等，亦以親方為本，遣撥一七人拜禱。且於圓覺寺，着令禪家禱告。於護國寺，着令聖家禱告。且於首里聖廟，遣撥王子代禱。且於邊土、今歸仁、伊平屋島等處，遣撥按司代禱。且於首里、那霸、唐榮、泊暨諸郡諸島等處，令各村人禱告。且其禱告之日，飭禁諸方殺生暨獄庭審問。

本年，有太平山載運貢米船隻洋中遇颶，任風漂流，幸逢異國船隻為之引導，方得回國。此年，居住大里郡與那原村津嘉山里之子十二端馬艦船，在大平山裝載貢米。返棹之時洋中逢颶，極其艱難，丟吊貨物，損破帆檣楫，隨風漂流。幸逢異國帆船隻駕過，即該難人等將送給用水之處，以手為樣。隨即該夷人等遣撥杉板一隻撑來船邊。其一人上船送給用水之外，遍看舳艫而回。即刻該夷人帶來繩子，索繫其船為之引導，同到上海。當即報明日本領事官，為之掌管。隨蒙惠給糧菜之外，沠給衣裳各一領、金各二圓。既而着令將其船隻暨羸貨移交本官為之料理，搭駕郵便高砂丸船。遵即難人等該地開洋，駕到長崎內港報明縣廳。隨蒙為之照料，給館給食，搭駕三邦丸船隻。遵即該地開洋，駛到前濱洋面。其後或駕飛船，或駕楷船，得以回國。

本年，有久志郡邊野古村十一端地船洋中逢颶，漂到大平山，彼山開船之後，又復逢颶，漂到朝鮮，方得回國。此日，久志郡邊野古村地船，係與那原村喜屋武筑登之親雲上所借，要運到該村。駛到半洋，陡逢逆風，漂到太平山。彼山開船，又遇暴風，所有楫子被波所漂，伐斷大檣小檣，丟吊貨物，隨風漂流，漂到朝鮮。隨蒙地方官惠給楫檣、小麥四俵、活鷄六十隻、醬油二沸、小魚十四觔、菜油五合。既而該國開駕之後，檣子就壞，覺難駕回。遂収到五島內岐宿村。隨蒙該村發給檣木暨皮米七俵、精米一斗、豆醬三斘，即改造大小檣子，該地開船，収到長崎內港。隨蒙地方官惠給白米二俵，該地開船，収到天草，該地開洋，回到運天港。

本年，有蒸氣船一隻來到那霸港。此年，有蒸氣船一隻來到那霸港。因問其來歷，即云「此係工部省燈臺寮官船，號為亭志保。路順廵見燈臺之便，協同英國公使等，坐駕其船，前赴麑島縣，更欲見國形，轉到琉球」等語。後有在國內務省官員等報稱「英國公使等欲瞻王城，稟明本官轉達。宜准其所稟」等由。隨即將自古以來未有外國人等入瞻王城，墾乞代為料理，停止其舉之處。特遣御鎖官預行請辭，不得聽從。因謂：「倘俾外國人等入瞻王城，必開後日之妨。今在修葺王殿之際，若將其事行請辭，應得聽從。」又遣御鎖官頻行請辭。乃問云：「所修王殿是西殿乎？」答曰：「不是西殿。」又曰「今如爾所云，于理不協，難以請辭。且該公使等瞻城之時，只使瞻西殿。至其欵待，亦發給茶菓」等由。當此之時，不便勒行請辭，准其所稟。由是，英國公使及跟隨英人四名、燈臺寮官三名、福崎季連殿、河原田盛美殿等同到王城，入坐西殿。隨即法司官、度支官、御鎖官各一員陪坐該使官等，發給茶菓，以行欵待。時英人等皆將倭語暫時間談而歸。遂開船回去。

本年，外國蒸氣船一隻來到泊港。此年，有外國蒸氣船一隻來到泊港。隨即法司官、度支官及吟味役、御鎖官各一員前赴泊村，駐劄督事。因遣通事係問其來歷。即云「此係佛蘭西國船隻，人數共二百人，內有官員十一名。臺灣開船，將赴長崎。為乞求用水事，灣泊貴國」等語。隨遣御鎖官，將其情由報明出張所官員。更將依照舊例，送給物件，以為下程之處。報告河原田盛美殿，即云「球國不可照例送給，宜俟該佛人等乞求物件之時，方行送給可也。且接待外國人等一欵，已有規則。至其佛船徃還暨乞求用水等事，宜報明本官等，以為措行可也。至其規書，將要寫給」等由。隨向該殿又云「從古以來，外國船隻到國之時，例給物件，以為下程。且為內務省管理之後，上屆酉年，佛船來到之時，與官相議，送給物件，以為下程。今般例應送給之處」，頻行商議，不得聽從。當此之時，不能再行商議而歸。其後福崎季連殿、河原田盛美殿、青木孝亮殿、時任義當殿等來到泊村公館。隨將要給物件于佛人之處再行商議。乃云「琉球曾與外國所定約條，政府在于東京，已行改定。琉球接待夷人一欵，不可如前施行。若直送物件，不但琉球失敬于政府，留球官員等亦得責于政府。宜停止其舉可也」等由。且青木殿、時任殿等率琉球通事係同登佛船，使通事係遍投名札，申告遠航海國之勞。更將上岸之時前到出張所之處仍為申告，即云：「前到其後船長暨官員各一員、水梢二名，一共上岸。」通事係因奉命令，伴佛人等前到出張所。隨發給茶桔，以致欵待之外，更將物件有缺逐一開報之處直行告曉。隨即該佛人稟請發給用水、活牛三口、活豚四口、活鷄十二隻。隨减活牛一口，其餘照數送給。且福崎殿、河原田殿因佛人邀請朝官，登到船上，受其欵待而歸。今倘如該殿所曉不送物件，則接待之禮異于舊例，深恐佛人等開不平之心。因又遣御鎖官確行商議，乃云「接待外國一欵，如前所曉。琉球曾與外國所定約條，政府已行改定。且于皇國，亦外國船隻漂來之時並無送給物件之舉。乃琉球直送物件，而該佛人等報告外務省，則不但琉球失敬于政府，留球官員等亦得政府之責。宜停止其舉」等由。乃不得已，停止其舉。該佛船開駕回去。

本年，有外國蒸氣船一隻漂到本部郡瀨底村洋面等由，該郡在番備由報來。此年，有外國蒸氣船一隻漂到本部郡瀨底村洋面等由，該郡在番報來。隨即與留國倭官確加商議，遣撥通事係暨員役等辦理諸事。且該船拋碇之後，夷人四名率同倭人一名上岸到驛，使倭人代為轉稟，送給活牛一口、活鷄十九隻、鷄蛋四十個、草藥各五束。即収價交給。且向該倭人問其來歷。即云「夷人一百二十名、倭人二名，倭國開船，洋中逢颶，漂到此地。該夷人等看察風日，運到那霸港，以我等二名卸留那霸，前赴中華」等語。該郡員役等備由報來。又該通事係前赴彼船，問其來歷。即云「此魯西亞國官船，先赴到東京，後灣泊大坂、麑島等縣，要到香港。乃洋中逢颶，漂到此地。俟其有順風，駕到霸港，然後前到香港」等語。且因有該夷人稟請，使球人一名坐駕夷船，導到霸港。隨即御鎖官、度支吟味官各一員前赴那霸，遣去通事係問其來歷。即云「為巡看諸國事，収到此地」等語。其餘不異前言。且在留國朝官等曉云「本官等與該夷人相接之時，該人等稟請送給活牛一口、活鷄一十八隻、鷄蛋四百三十個、塩六斗。宜應送給」等由。隨着照數送給該夷人等，將其所駕倭人、球人卸留那霸，開船回去。

二十九年丙子，大有丸船隻罷退所設會計役，擇授本國人等，且操選本國人等五名充為水梢。此年，大有丸船所設會計役原自日本人等，操擇三名坐駕其船。至於今般，罷退其三人，選擇本國人等四名，將其一名充為檢見役，將其三名充為會計役。且該船所駕水梢共係日本之人，至于今般，自本國人等擇選五名，使其坐駕，協同慣看機械之巧盪之法及諸凢事務。

本年，本國遣使東京所請事件，雖經勵盡心力，再三哀請，不肯聽從等由報來。由是今般復遣使東京，以行哀請。當此之時，若非賴神明祐護，不能濟事。由是禱告諸神，祭告聖廟。

附：禱告諸神一欵，依照去年之例，以行舉行。

本年，度支、申口等官識熟東京事情者，不可不多在，由是擇舉向氏阿波根親雲上朝教、夏氏摩文仁親雲上賢貞二人，協同該官，均辦理諸凢事務。

本年，有獨乙國軍艦一隻來到泊村洋面。此年，獨乙國軍艦一隻來到泊村洋面。此則因該國商船曾在宮古島衝礁破船，受其救助，故欲赴島贈物建碑，以謝其恩者也。茲遣九等出仕山村一藏殿辦理其事。宜應于球吏內擇選識熟倭語者一名，一同前赴，安辦諸務等因，內務卿移咨到司，理合移知等由，在番親方准此。更內務省御出張所咨開亦有之焉。且該艦人等要前赴王城，接瞻國王，叩謝救助難民之恩等由，內務省御出張所亦移咨准此。隨將國王染病不得對接、尚氏伊江王子朝直代王對接之處，請候內務省御出張所。該所將其緣由報山村殿，轉報該艦長官。隨即該長官并員役四人，率同河原田盛美殿、山村殿謁到王城兩殿，叩謝救助難民之恩。而將金銀時計壹個、望遠鏡一個奉獻國王。進該王子亦然。隨行交領。時有種子島時恕殿、青木孝亮殿兩人，于艦人未到之先，前赴王城。由是，該王子、法司官率同該兩人及河原田殿設置茶菓，照心酒桌等項，欵待該艦人等。〈至水手等，設于別進茶菓等項。〉且有該艦長等，將王子、法司官招邀艦上，隨率同種子島殿、河原田殿、青木殿等一同登艦。該長設酒桌等項，以致欵待。時將山村殿充為通事，以為清談。且該艦灣泊之日，贈給豚、羊、鷄、鷄蛋、蕃薯、蔬菜等項，以為粮食之用。隨即收領其項，以報謝禮。且該艦赴島之時，山村殿、本國通事、水手等坐駕該艦，一同前赴。且及到島之後，該艦長即邀在番暨該島員役等。隨該官等携帶物件，要為贈給，登臨艦上。該艦設置茶菓、酒等項，原行欵待，叩謝救助難民之恩。因云「我國皇帝特遣我等建立碑文，記載島誼，永垂不朽。懇乞貴島員役相共合力，擇察地方」等由。隨選於屋久志道旁，合力建碑。既而該艦長暨官員二名，使兵隊撫劒持炮，吹奏大鼓、笙子等樂，一同前赴碑場。〈此時島役人等序立碑文前，而互行禮遇。〉將望遠鏡箱兩個、時計箱一個、證書兩道，連篩碑文臺上，將其緣由説諭諸人，將其證書交接在番，永護島中。將金時計一個、望遠鏡一個交給在番。將望遠鏡一個、金時計一個、銀時計四個交給島役六人。既而仍舊行列，告暇回艦。且欲駛進廈門，無知貴島洋路，乞賜撥人引導等由前來。由是遣撥老海人民為之引導。隨即開洋，駛進離池間村約半里餘。從此無有憂，應下艦回來。

本年，有外國船一隻飄來兼城郡糸滿村洋面衝礁損壞。此年，外國船一隻飄來兼城郡糸滿村洋面，衝登礁上。隨即朝廷具其情由報明內務省出張所之外，遣去員役于該村照料。而至青木孝亮殿、時任義當殿等，亦前赴該村，遣去通事係細問其來歷。即云「此係𠸄咭唎國商船，通船人數共十九人，內有中國人三名，在呂宋國窺風開駕，要赴亞米理國加良扶根島。洋中遇着風雨，飄來貴國，衝登礁上」等語。由是問云：「撥舟挽卸，如之何哉？且柴、水暨應用物件倘有用盡，宜逐一乞求。」乃云「所帶物件尚無不足，而至撥舟挽卸一案，亦暫行停止」等語。又見該船久不輕浮，船上人等皆有懼恐之心。隨即再遣通事係再三商議云：「運來停泊霸港蒸氣船，使其挽卸此船。如之何哉？抑且一切貨物載移小舟，使船輕浮，如之何哉？」乃覆云「潮水已濡，風轉子丑，自應船身浮出，莫致煩擾」等語。又該外國人等報明船身難保之由。隨即遣撥小舟數隻，載移貨物。通船人等坐駕杉板，一同上岸。即率去糸滿村公署，與饍欵待。該船潮水滿溢，而就損壞。又有外國人等稟請接瞻日本官員。隨即河原田盛美殿、青木孝亮殿等對面相接。即云「乞將難民等搭駕灣泊霸港蒸氣船，護送日本」等語。即覆云：「如詳料理。」即將難民及貨物等駕載杉板，移運那霸，安頓臨海寺。既而將該難民及貨物搭駕迎陽丸船，護送長崎縣。

本年，有外國火輪船一隻來到八重山島西表郡舟浮村洋面。此年，外國火輪船一隻，來到八重山島西表郡舟浮村洋面。而其船隻自上原村北面走過而來。即使該船人六名坐駕杉板撑來其港，謀潮計水，回去本船。且撑出杉板三隻，每隻坐駕六名，來到本成屋之濱，一共上岸，侵入其附近山野，代採小松三本及高久葉五本，在于其濱結造柵垣，塗以白灰，匱乏以黑的。更在其濱近帛謀潮計水，回去本船。即可放發鉄炮于該柵，共及二十二次。且復發出杉板三隻，每隻坐駕六人，自南方津口以至越良江口，計其潮水，回去本船。且日本人一名、外國人六名共駕杉板，率同犬二口撑來舟浮村之濱，一共上岸。而日本人問云：「此叫什麽地方？有否山猪、蛇、鴨、牛、馬？」答云「地名舟浮村，只有山猪、蛇、鴨、牛，並無有馬」等語。隨即日本人及外國人四名回去本船，而其餘二人率同犬二口，行去舟浮村近附山野，歴久不回。其村土民人等正在護守徃來之際，然無有他事，射得鴨鷺回去該濱。隨即爬來山板一隻，坐駕該二名以回本船，開洋回去。

本年，有獨逸國船隻漂到八重山名藏村洋面。此年，有外國船一隻漂到八重山名藏村洋面。即該國人七名、東京人一名，共駕杉板，盪來上岸。隨問其來歷，答云「此係獨逸國船隻，曾在大平山之洋面損壞船隻。幸遇該島撥船救周，闔船人等纔得活命。由是赴該島謝其恩誼。該島開船，欲視貴島情形，姑致灣泊。正要及早開駕，少勿憂慮。」乃走到各處山野，射取鴨鷺等，歸去本船，開船而去。

附：依照舊例，增給活鷄十隻、大根五十觔、蕃薯百觔，以為下程。

三十年，[8]去年，伊江島地船裝載黑糖，來到那霸，事竣回島之時，飄到外島各處，轉到麑島，得以回國。此年，伊江島地船裝載黑糖，來到那霸。人民四名駕船回到之時，洋中俄逢風雨大作，隨風漂流，極其艱難。所有米、水徹夜吃盡，舵工一名饑餓而死，其三名亦在萬死一生之際。幸飄到添番地方，即其地人民給飯恤養之外，送到阿留番地方。該地開洋，護送麻武根伊良地方。該地開船，送到香港地方。即蒙駐劄該地日本官員給飯撫養之外，更每人沠給洋銀各一圓、衣裳各一領、帶子各一條，旦着令麑島縣平民宮田甚助為之引導，護送上海，報明在海日本領事官。隨蒙該官優給糧食，與該助一同搭駕郵便船玄海丸船隻，護送長崎，報明縣廳。隨蒙該縣廳厚行保養之外，為之料理，着令該宮田護送麑島。由是坐駕小舟，送到麑島前濱，轉駕麑島丸船隻，得以回本籍。

本年，去年小祿郡儀間村渡慶次筑登之九端馬艦洋中逢颶，飄到山東省，彼地開洋，來到福州，該地開洋回國之時，復逢颶，飄到麑島縣，今年回籍。此年，小祿郡儀間村渡慶次筑登之九端馬艦，通船十六名，八重山返棹之時，風波猛起，打吊貨物，隨風飄流，針路失方，至用水、柴薪等項亦徹底用盡。正在萬死一生之間，幸飄到山東省登州府榮成縣地方。即蒙該縣官員撥賜水、薪、菜等項，更每人沠給棉襖各一領。至于護送福州之時，亦蒙撥賜行糧。且遣撥舵工二名，坐駕引導之外，更遣撥兵船為之守護。且至各省府，亦蒙遣撥兵船為之守護，解送福州南臺地方。隨即海防官轉交球館，依照舊例，厚行保養。且難民之內，其一名在上海洋面染病身故，即行埋葬。其二名在福州病故，即行埋葬。福州開洋之時，復遇逆風，飄到麑島縣。今般得以回籍。

本年，去年勝連郡濱村玉城筑登之三端馬艦船洋中逢颶，飄到浙江省，彼省開船，來到福州，其地開洋之後，又復逢颶，飄到麑島縣，其後回本籍。此年，勝連郡濱村玉城筑登之三端馬艦船，通船十一名，太平山返棹之時，風波猛起，打壞帆檣，拋捨貨物，隨風漂流，飯糧、用水徹夜吃盡。正在萬死一生之間，幸飄到浙江省平陽縣。即蒙該縣官員沠賜飯糧、用水、繩子併大小帆檣等項，更每人沠給褲子、半褡各一領外，撥給洋中飯糧，坐駕舵工二名為之引導。更遣兵船為之守護，解送福州南臺。即蒙海防官轉交球館，照例撫養。彼地開洋之後，復遇逆風，飄到麑島縣坊之津。所駕船隻衝礁損壞，船上人等共得無恙，附搭麑島丸船隻，以回本籍。

本年，法司官兩人前赴東京，故使毛氏前池城親方安邑署任其官。此年，法司官兩人前赴東京。由是，主上意思，國內事務，將法司一人之力，或有難堪之憂。乃飭令毛氏前池城親方安邑署任法司官。

1 一　徃昔之世，國家不可一日無君也。王已薨時，世子從繼世門進入於世誇宮，以行即位之禮。而喪服已除之後，已受群臣慶賀之禮。由是，徃昔之時，創建此宮於國殿之後，以爲行其禮之處云爾。

2 一　上古之世，風俗質撲，人心誠愨。若人有不善，即有神出現，逐一指其人之非，以懲戒之。當此之時也，不有賞罰。及世道衰微，人心漸變，遂神不復現于世。況復亂逆之輩，恃權犯法，畏勢用諂，國政大亂。由是定法制度賞罰竝行，以治民人也。

3 一　大荒之際，未有文字時，天人帶占書〈時双紙〉降下此世，敎之於民。其文字數有一百餘字。後人遇惡日修造居室，天人見之，召占者曰：「今日太凶，令某人修室蓋屋，何故？」答曰：「彼人不來問，亦如之何？」天人怒曰：「彼人愚而不知，汝何不徃告耶。」遂奪其書，裂破而上天。今所存者，不過十幹十二支而已。

4 一　徃古之禮，聖上即位，必擇吉旦，召群臣於禁中，且聚會國中男女於獄所〈平等所〉。而覡巫呪詛，而燒灰宇呂武，和水而飲焉。中古而來，王已即位，必擇吉日，徧召群臣於護國寺，令飲靈社神文之水，且遣使者徃至諸郡諸島，而飲神水於庶民，永守君臣之義，不敢有貳心也。

5 一　徃昔之世，禁城庭南創建城殿〈在南殿番所地〉。至于近世，廢其城殿，改構御番所。然歴年已久，不知何代而興且廢焉。

6 一　徃昔之世，冬至、元旦、正月十五日，其餘朝賀日，聖上出御于唐玻豐〈俗稱撞御格子〉玉座。時有唱神歌〈俗稱於毛呂三比也志〉之禮。而今裁去其禮，未知何世而裁去焉。

7 一　自徃古時，十二月二十日，遣時之大屋子一人到邊戸，令他祝女而祈祷焉。而時之大屋子取水而來也。至于二十八日，當勢頭官奏明其事，固封其水，放在御照堂。元旦，取吉方〈俗叫歳德〉之水而來，即女官内庫理阿武志良禮轉獻邊戸竝吉方之水于王上。至于近世，裁去其事也〈吉方之水，常有定處：子方浦添鏡川也。丑方浦添阿佐名川也。寅方幸地樋川也。卯方冕獄川也。巳方崎山樋川也。午方識名川也。未方識名喜堀樋川也。申方識名石志屋川也。亥方澤岻樋川也。但辰酉戌三方，未見從何處而取水也。姑從舊記而記之。〉。

8 一　徃昔之時，首里有一奇怪的人，名曰次良。他父母年高，家業蕭條，燃眉缺用，不足日供餐食。然而他次良愚昧懶怠，竝不作産業。年至十八歳，不聽父母之敎訓，不顧父母之勞苦，晝夜貪眠。老母親炊伙食，次良睡起就吃，吃完就睡，而受用飲食，空空度日。皆欺之，又笑之叫曰睡蟲次良。父母大怒而厭棄他，要流放遠地。奈愛情甚溺，挨延數月。次良忽起一奇之謀，伺俟老父出門遠行，向老母曰：「小兒所深要者，白鷺也。懇乞老母爲小兒買得一隻，以爲給與我，願已足矣。」老母問他要白鷺之縁由。次良黙然無言。即謂他曰：「家甚貧乏，那有價錢買得給你。」老母亦意謂次良身體柔弱，不像成人。若一旦夭死，恐有追悔。遍揶價錢，撥人徃山舍代買白鷺一隻，以便給他。次良深喜大悦，深藏白鷺，不與人而看。一夜更深，偸看鄰居富家人皆睡去，懷抱白鷺，裝扮神仙容貌，密攀庭前大榕樹，高聲大叫富家主曰：「火速出庭，以聽天帝敕諭。」富家夫婦夢中驚訝，慌忙出庭。次良自他樹上曰：「予非人閒也。今奉玉皇之命，降臨汝宅諭知。汝等汝不養兒子，只生一女者，命乎數也，不足怒怨。而汝一女年今十六歳，可早婚定，以得洪禧。則將其女娘嫁他次良，以繼汝家統。且招移他父母養於汝家，以終天年矣。今次良雖爲人見欺，他内衷誠實，伶俐明白。至於後日，必有大昌榮，勿以遲悞。若有違此諭，捱延日久，決然獲罪非輕。」富家夫婦再三跪拜曰：「小女賦性敏捷，容貌艶美，多有氷媒，而遴選女婿，未曾許人。今蒙天帝敕諭，感激無地。隨就凛遵天諭，不敢有違。」俯伏稱謝。次良曰：「吾回天宮，可以復命。」即放白鷺向空而飛去。富家夫婦愈加尊信，叩首拜送。遂入家内而睡去。次良大悦，騙得完竣，自樹上而降，回來自家。翌朝，富家夫婦親到次良之家，向他父母曰：「小女乙鶴，年至十六歳，未成定親。願請次良爲余女婿，以嗣家業。且延汝等夫婦於吾家，供養一生，以結兩家之縁。」次良父母大驚，奇之異之曰：「小兒性情怠惰，晝夜睡眠，不作一事業。況復爲人被笑，汝之所素知也。我父母也愁憂他，何故有出此語也哉。又是，我等二名招到貴府，垂憐飼養之言，難以遵信。」固以推辭，不敢從命。富家夫婦曰：「豈敢騙欺汝老身乎。」將其昨夜天使降臨，諭知吾等之事，低聲密細告説一遍。次良父母聽其事，纔信其言，心中歡喜，即許定親。後選吉辰，乃備婚姻之禮，以爲娶嫁。遂嗣家統，竝招他夫婦供養富家。自此之後，次良修心改過，克行善事，以興他家。人皆奇之曰：「次良從前愚昧甘睡，不知産業。而今伶俐能幹，以承介福者，想必先世祖宗樹德種仁，創業垂統，自天祐之，報之以福，以致此家庭昌榮者哉」云爾。

9 一　自徃古時，呉氏宅有一怪石，形如野菰〈俗曰奈波〉。遂稱此地曰奈波。其聲韻與那覇相似，後亦改字那覇。然其石沈沒土中，今不得見焉。

10 一　那覇西邑北濱有一闊窟，深遮風雨，似乎人屋，遠隔村家，外植樹木，無有人知。由是，徃昔之世有博徒者，多聚于此，竊爲博賭，以爲戲玩。因名此窟曰博奕屋。至于近世，岩石敗崩，半有其窟。昔時，石門至廣嚴寺兩邊夾路，有松樹百五十六顆。其中一株最秀，枝葉翳翳，濃陰重重，上栖白雲，下休行客。遠望如席，近觀似幕。故曰平松。今名其地曰平松。

11 一　徃昔之時，泉崎邑素呼宗部村。至于近世，泉崎橋邊有安室親方者〈未傳氏名〉，富貴甚殷，常造酒爲業，而其酒日醸，綿綿不絶，恰如泉湧。人人買之，不能盡呑，俗呼泉酒。遂名其村曰泉酒，而後改字泉崎云爾。

12 一　徃昔之世，泉崎村金氏之家有一女子〈未傳其名〉。此女常拜佛重僧。遂卜地于泉崎邑，創建潮音寺，日日焚香，以爲告祈。其人已死而寺幾廢矣。時有一僧，將此寺院移建于泊村之北，并安其神主于寺中，名曰聖現寺。

13 一　徃昔之世，那覇屋良佐城下有一鐵繩礁，嘗恐賊船來至，常繋鐵繩于此礁，以爲頂備。而其鐵繩至于近世，藏在于親見世。

14 一　自徃昔時，那覇西邑有一塊石，以爲竪置。山野之人要賣牛者，必來此地，而繋牛此石，以爲買賣。故名此地曰牛町。繋牛之石至今猶存。

15 一　徃昔之世，設建一藏于那覇東邑之地，而今已廢焉。但天使來臨時，必設立平等所，以收蔬菜猪羊等物，毎日爲給與中國人之處。

16 一　昔有日秀上人者，建立一堂于那覇若狹町，奉安地藏木像于其中。然而蓮臺下有舜氏普請數字，則舜氏請安此像，以爲崇信者也歟。二説不合，不知孰是。

17 一　徃昔之世，有男女二人要賣其身，暫倚夷堂石圍而站焉。偶逢買奴僕之人，約定價錢，即與錢八貫而帶去。然其奴僕甚不幹。自此之後俗叫奴僕不能者，皆云八貫奴。

18 一　徃昔之世，行旅之人行過十貫岩邊，忽遇驟雨避雨。其岩行人以其所帶銭十貫遺在于其岩，而開船回去。歴至數年，其人亦來行過此路，徃以視之，此錢依舊猶在。故名之曰十貫瀨。

19 一　徃昔之世，設杠此地〈在茶湯崎邑西自首里徃那覇大路〉，人民徃還。然而爲蟲蛀所爛，屡次修葺，不堪其憂。至于近世，王令輔臣築石爲橋。此時海潮出入，水深江廣。而北山諸船到此灣泊，而海水漲來，有爲溪水被歸。因名其橋曰指歸橋。

20 一　唐榮之北，有一神岩，至靈至感，祷莫不應。人皆運石築堆，四圍爲垣，以爲神嶽。由是本國之人赴中華時，必到此嶽而祈福焉。故名之曰唐守嶽。今在于那覇地，而事係乎唐榮也。然未知何世而建焉。

21 一　徃昔之世，琉球貢物内有花布，細嫩奇巧，美麗絶倫。蔡夫人之所織者也。嗣後夫人奉命入京，舟至長樂縣而夫人病卒。皇上勅建廟于長樂懸，題曰琉球蔡夫人之廟。屡有靈效。至今，毎月福建布司發賜廟米幾斗，著爲定規。但人湮世遠，爲某之女，爲何入京，莫從詳考。然而女人之身，永奉大邦尊信者，誠係異事。故記以垂于後世焉。

22 一　徃古之世，本國之人不知製造貢船。若貢船敗壞，恆徃福建題請補造，以致徃來。至于中世，那覇邑有一老翁〈姓名不傳，俗叫石垣藏大翁〉於本國始造貢船云爾。

23 一　徃昔之世，伊覇邑有一駿馬，渡水登山，若行平地。人騎此馬，自伊覇〈在美里郡〉至首里，恰似飛鳥，一朝飯閒能爲徃還焉。遂名之曰早飯奔馬。此時有伊覇按司者，嘗獲此馬于嘉手苅邑，已於洞中砌石造厩〈遺跡今存〉以飼其馬。一日，按司騎其馬入朝首里，公務全竣，歸回家郷。已過天王寺江邊，其馬忽然而死焉。便有神出現曰：「此眞希世駿馬也。不可移他地而埋也。」按司拜謝。而依其神令，即埋之于江邊。其屍骸及鞭忽化爲石。而後築石爲垣，以爲森嶽，名之曰早飯森。一説，徃昔之世，與那城郡安勢理邑後有一岩屋邑人，獲一駿馬。嘗于其洞爲厩，以飼其馬。時時有神出現，即騎此馬，行到村東嶽内松樹之上。邑人必到樹下取得其馬以歸喂焉。其神貌似乎童子，少好美麗，世俗之人未見如此者也。或夜神有騎此馬，巡見國中諸嶽。已到曉天，歸其岩屋。駿馬三嘶而住焉。後亦到首里，已過此江時，忽倏斃焉。即收其屍骨葬之于此。遂化爲石。因之曰安勢理森。二説不知孰是。

24 一　徃古之時，有米次按司者，嘗居于米次城。其夫人質資貞静，器量敏捷，而有傾國之色，絶世之姿。一日，我瀨之子倏然見之，深以思慕之，焦心勞辛，度日如年。忽起奇巧之謀，到按司府上曰：「今日天晴雲收，海静風清，鴎翔沙上，魚戲波面，光景無窮。盍徃海漁魚以爲娯樂乎？」按司歡喜。夫人止之曰：「妾昨夜見夢甚惡，恐有覆舟溺沒也哉。不宜徃漁以遊。」強請諫之，按司不敢聽從。遂同他到海，撒網漁魚。按司深貪漁魚，不肯窺見他處。我瀨之子即拔取一鋒，刺死按司，擲棄海中焉。旁觀之人咬齒怨惡，不敢多言焉，密聞之於夫人。夫人聞之哭慟甚，極大怪且異，竊出城外而隠居焉。我瀨喜悦，要侵其夫人。已至他府上，夫人逃去，不在其府。我瀨急發檄文尋覓各處。由是夫人裝扮賣鹽之婦，要得時報仇，以致巡行。偶遇途中，我瀨疑非爲商婦，召來身邊仔細驗看。再三鞫問，而知爲其夫人，強邀夫人於府上，亦要侵通。夫人不肯聽從。我瀨怒，把一劒，將以刺死焉。夫人甘死請刺。我瀨不忍刺死，將以強奸夫人。乃爲騙言曰：「按司已薨，未閲數月。妾不忍住此而奸淫也。必撰吉日同徃某山，伐木結宮，以聽汝言。」我瀨大喜，約定日期。已屆其日，夫人率一女兒竊懷一鑿，同登我瀨嵩，勸他飲酒。我瀨欣然大喜，酩然大醉。夫人令我瀨兩手抱樹以量其材。我瀨領夫人命，仰天抱樹。即夫人密出小鑿，打穿他兩掌上。我瀨請罪救命。夫人再三罵叱，遂致刺死，以報按司之仇矣。然歴年已久，莫從稽詳焉。

25 一　徃昔之世，新神將出現時，八九月閒，必立黄凉傘于阿武理花嶽〈在今歸仁郡謝花邑〉。即立赤凉傘于公房嶽〈在今歸仁邑〉，或立黄凉傘于公房嶽；即立赤凉傘于阿武理花獄，或有立凉傘于阿武理嶽〈在國頭郡邊戸邑〉。一日而消，即郡邑人民捷報王庭。其爲凉傘也，五色已彩，煌煌清潔，巍峩高大，覆盡一山，而各設不同，未知何故之事也。至于十月，必有神出現也。則其神及諸臣皆扮竜宮人貌，聚會城庭，列建凉傘三十餘把〈高七八丈許大五丈餘或一二丈許〉，拍鼓唱歌，以爲神遊也。

26 一　徃昔之世，馬齒之人無知祭禮者。毎當祭日，多有妄祭涜神。即徃豐見城郡座安邑，請祝女一人而來〈名曰波知來加那志〉，傳授祭神之禮。已歴數十年，祝女染病而死。村人遂葬之於此地。後亦徃豐見城郡渡嘉敷邑，請一祝女〈名曰古世來〉而來，亦掌其祭事。此婦女亦罹病而死焉。村人亦葬之於此地。遂尊信之，以爲神嶽焉〈名曰船藏嶽〉。由是馬齒山祭神渡嘉敷祝女子孫世世掌之。亦有一神，俗稱龍宮神，而大魚來時，必祭之于此神而後食焉。

27 一　徃昔之世，仲城郡糸蒲之地有一僧寺名叫糸蒲寺。寺有一徒〈金武村人〉。一日，徃園畔，偶看有田芋生溝中，葉枝甚異，栽之于園中。至于日久，掘起其根，結實甚夥，味亦甘美，堪補人食。近鄰之人聞得其事，覓得此種，遍栽于田畝。自此之後，漸致蕃衍，及于國中。

28 一　徃昔之時，中國人飄到本國，深慕國俗，不欲還國。改變衣服容貌，效力本國，住居於國場村。遂娶一婦，以生孩兒，後於眞玉橋之東造陶舍燒瓦器，以給資用。故曰御檢地帳。賜此地於渡嘉敷三郎云爾。我國燒瓦自此而始。其子孫至今猶存。由是，今國場村他子孫毎値臘月二十四日，必供祭品以祭其先祖焉。

29 一　徃昔之時，中國人漂風抵國，深慕風俗，不想故郷，效力本國。遂娶銘苅婦女以生男兒。及其兒長成，中國之人將以貫玉指敎於人民，以報國恩。貫玉自此而始。

30 一　太工廻邑有勢頭親部者，入山林砍樹木，始燒炭及輕炭〈俗曰鍜冶炭〉而獻之于王。王深褒嘉之，則賞賜田地幾畝〈詳見名寄帳俗曰炭燒勢頭地〉。從此之後，太工、廻宇、久田等邑年貢獻木炭二百俵、輕炭一百俵，著爲定規。

31 一　徃昔之世，眞和志郡天久邑有人七名，賣身于某家。其家主將一田圃〈在安謝邑前，共計一百三十歩〉惠賜其七名，以備私用之費。七僕盡力于田畝，及暇日時亦耕耘其圃，歴閲數年，貯得米穀若干。於是乎，七僕告乞家主，倶贖其身。人皆聞之，大奇且異。遂名其圃曰七僕贖身之圃。〈俗稱七與平利畠〉

32 一　徃古之時，具志川郡宇堅邑有多眞利者，養一牡馬，留心肥滿，要備正月之餘。臘月二十八日，多眞利手携斧刀，牽其牡馬，要至曠野。牡馬一路屡嘶，聲音甚哀。已至其野，多眞利執斧近來，將傷牡馬。即其馬轉向四方而高嘶，而曲前雙足，恰如跪坐；亦向東方高嘶三聲，深垂頭腦；以其兩足揜藏其兩眼，遂受斧斤而就死地焉。厥後，多眞利妻子倏忽深病，悉皆棄世。至于今世，他子孫已絶，已無有世在矣。自此之後，宇堅邑人收養牡馬，即刻馬斃。由是其邑之人未肯養牡馬云爾。

33 一　昔南風原郡神里邑有一巫女，嘗當懷娠時，忽欲食阿檀實。其兄聞之，不與他食之。巫女忽發怒曰：「阿檀微物也，何有所吝惜而不與之耶！今吾深呪咀之後，必不許阿檀結子也。」自此之後，此地阿檀甚夥而無有結子矣。以此觀之，巫女亦非常人也哉。

34 一　徃昔之世，大里郡宮城邑有久場塘嶽。嶽下有井，名曰遠蘇古井。其水清潔味極，甘美其神，名曰安眞遠禮司，靈威甚速。常恐人致汚穢，嚴禁徃來，不許輕進其井。時有一民人鄰居此井，屡見井邊有光沖天，心竊疑之，密徃井邊偸窺之。一夜更深人亦静，後有一婦女立于井上，脱彩衣懸于枝頭，臨井沐浴。農民從旁瞧之，容貌絶倫，衣服異常。農民見之，暗想：「世上未見如此婦女，若非瑤臺仙女，疑是洛陽神娥也。」進歩偸取其衣，深以揜藏，不敢發出。婦女亦因失衣不能上天，遂留跡于人閒，與此農民結爲夫婦。已生一男一女，男兒爲宮城地頭職，女子授祝女職。後天女已逝，遂葬之于久場塘嶽大石〈名叫一瀬〉之中。其靈骨至今猶存，村人尊信而爲神焉。

35 一　普天間邑之東有一洞窟，民常放在農器。一日，有觀音磁像安置之于石壇上，不知何處之人奉安于其中。即鄰里之人大奇怪之，深爲尊信，而有求祈之人必到此地而祷祈焉，則靈驗捷乎影響焉。後亦安谷屋村有一夫婦，常爲農業，儉勤兼全。然五穀不登，賦税多缺。于是婦請夫曰：「妾賣身于他家，以完賦税。若得一點暇時，以便紡績，以償其身。請乞良人，盡力于田畝，以供家資。若天賜洪慈，降來介祉，以爲贖身，再爲夫婦，結偕老之契，以終天年焉。」夫婦流涙而別焉，即賣身於首里，以爲人婢。時剪髮爲髢，賣之于市上，以買祭品，毎夜到普天閒焚香許願。歴閲三四年，九月之閒一夜，獨身赴普天閒。行到結彩門邊〈俗呼鳥居〉，偶逢一老人。婦女驚駭而要退去，老人曰：「勿爲驚異，吾托汝看守斯物。」婦女曰：「妾爲人之婢女，今心有情願，偸得一點閒暇，拜謁神社。若非速去，恐有獲其罪。」再三固辭。老人強之勸之，寄在婦女。婦女不得已而守護焉。老人遂去不知其所之。無奈之何，便携其物，回至首里。厥後，屡携其物而去要還償之，並不再見老人。婦女竟要遇其老人，謁社許愿。其夜，有夢告之曰：「神要賜汝，特來此物，托在于汝。」時曉鶏拍翅，驚人好夢。覺來未不明。次夜，復爲念願，果然見夢，與昨夕夢不稍相異，賜給明，告於焉乎。開封見之内，有黄金數塊也。將其黄金，速要贖身。奈家主無有奴婢，難以償去。亦歴二秋，終以其神賜事細告。家主即以黄金贖焉。既而大爲還願，以造石龕，奉安觀音于其中。漸次家資殷富，子孫繁榮，夫婦偕老。由是遠近之人遍聞其事，皆到于此而祈祷焉。一説：首里桃原邑有一處女，賦性貞静，姿色絶世。人皆聞之，多媒求之，不肯許嫁。況復恆居閨室，閉戸杜門，不與人看。又有一妹，至于成長，出嫁某家。其夫奇異之，遂告婦女曰：「汝姉深避人氏，不敢出外。予今爲汝婿夫，無妨相見。請乞一見汝姉。」婦女曰：「姉心志幽癖，不似人情。若告此言，必也推謝，不准今日妾詣父家與姉相話。則丈夫倏到其座以爲相見，而歸去父家。」姉妹相話之閒，丈夫果從其言，倏然而來，以便一見姉。即愧妹夫相見，出外而去。家人趕去。姉到普天閒，直入洞内而去。家人徃尋，其姉不見其踪跡。由是人皆尊以爲神，有祈求者必詣此處而祈福焉。此二説，歴經已遠，莫從稽詳。

36 一　徃古之時，宮古伊良部邑主豐見氏親，膂力絶倫，武勇非常。此時，平良海中有出一大鯖魚覆湮，徃來之舟，以爲呑食。人皆深畏懼之，不敢徃來矣。豐見氏親亦爲憂恤，即携短劍獨坐小舟出行其海。大鯖躍出，要以呑去。氏親飛入海中，遂入鯖魚之口，切破其腹中，以得割出於外，而上岸歸家。頃刻之閒身亦斃，死人皆拜謝之。亦憐憫之，葬之於比屋地山。遂尊爲神嶽，以爲祭祀焉。

37 一　太古之世，宮古伊良部邑有一惡婦者，養育二男。兄出先室，弟出此婦。二人幼稚之時恆愛其弟，甚惡其兄。一日，惡婦要謀殺其兄。婦抱二男，携到通池，〈在伊良部下地之西〉而置兄于池畔。婦懷其弟而假眠於此。要俟兄睡去，以墜于池中。婦先睡去，兄深知母要害，密搬弟他處，換入母之懷以爲睡眠。母以其弟悞爲其兄，擲入池中，慌忙抱兄歸家。熟然看之，非其子也。自此之後，晝夜哭慟。世上之人爲天惡報，以之爲笑。

38 一　徃古之時，宮古山伊良部西村有登佐者，娶得一妻，容姿美麗，巧謀甚妙。一日，登佐漁出海濱，尋到礁穴，插手其中，搜取蛸魚，而其手不能抽去焉。須臾之閒，海潮漸漲。及將湮死時，幸有神谷仁屋德還來此濱，偶然見之曰：「汝將湮沒。若許予之願志，可以救汝身命。」登佐曰：「汝得救予命，不論事之大小與難易，准依汝志，以報萬涓。」神谷德曰：「汝妻讓授於予，予以救命。」登佐曰：「今將湮死，無力可施，只命惟從。」神谷德深蒙許約，以爲撈救。由此，登佐與德一齊歸家，直向其妻，細告救命授妻之事。妻一笑曰：「救活身命，慈恩甚隆，豈敢違約乎？然而婚姻非輕，必擇吉辰以完婚，禮乎德然其言。」延至數月。一日，妻備神酒並餚等，招德于家曰：「娶人之妻，非爲善行，惟此一時之樂耳。今違約信，亦非爲善行也。惟作契，爲夫婦之歌，遠聞四鄰，則不違約信之言矣。而予等夫婦仍舊偕老，以終天年，則不妨夫婦之別矣。」德服其言，即唱其歌，遠傳四境。夫婦亦偕老，以得兼全之美也。

39 一　徃古之世，宮古山塩川邑之民張閒玉茶良。一日，徃神名眞地耕耘。田野之時，忽看二塊大石飛來。張閒之地玉茶良深奇異之，遂與邑人相共商議，四圍栽植竹木，不使人漫涜之也。後有靈神出現于此石上，以爲護國庇民之神。自此之後，邑中之人毎年必薦五穀之初，以行拜禮焉。

40 一　徃古之時，多良閒島未爲宮古轄地之時，有嶺閒按司者，歸服宮古山豐見親。時到宮古山以爲聘問。當子年十月之閒，自宮古山歸回故郷。行至半途，陡遭逆風，任風隨浪漂到一處，船衝沙泥而不知其國名。忽見岸上張蓋布屋，男女聚會。三晝夜之閒，以爲躍遊，皆非人姿，似乎仙神。即船上之人皆向岸上拜禮，祈福曰：「船隻無恙，歸至本國，即傚神躍舞，毎年必爲祭禮拜禮。」言畢，恭蒙神庇，順風忽起。潮水滿漲，船隻自浮。即刻開船，歴閲三日，早到多良閒。衆人大欣，深謝神恩，且要以似神舞，惜乎無神舞之具。按司率衆人出至海濱，亦爲許願。未經數日，有鷲鳥尾羽五色珠玉及彩櫛並花鼓等漂來神棚崎。即獲此物件，以爲神舞之遊。自此之後，毎當子丑寅年，必也十月之閒遴擇吉辰十三晝夜，恭備祭品。男人二十名，將芭蕉絲作白髮，並鬚穿白衣，結大帶。其結帶之餘前垂數尺，假粧神貌，而放在棹几，於座之正中。神司竪其棹上，坐北向南，高唱神歌。其餘之人，圍竪神司，悉皆打節，以和神歌。女人十名，皆穿白衣，髮根結束頭頂。而其餘垂後。又帶白巾，於頭上而長垂後。神司亦竪其正中，而髮着五色櫛頸帶，五色珠，右手持鷲羽，而左手帶一杖藜。既而十三晝夜，男女各別其座，相與唱和神歌，以爲祭祀焉。



41 一　徃古之世，宮古山仲筋村主有平屋西者，生得一男，名曰折曾盧。其爲人也，生質正直，心操誠實。自幼稚時，仰天向日，朝夕拜禮。已及成長，愈以尊信諸神，焚香拜禮，不稍閒斷。遂運城及泊地栽植竹樹，以爲神嶽。而三七日搬在彼二嶽，沐浴齊戒。自朝至晩，恭供祭品，焚香拜禮，請招天神出現，以示靈效。即誠心感天靈驗最速，有護國庇民之神出現于運城嶽，亦管海守船之神出現于泊嶽。自此之後，邑中之人皆以尊信，毎年薦祭五穀之初焉。

42 一　昔南風原閒切宮平村有善繩大屋子者，卜地于邑外大闢家宅而栖居焉，常以漁爲業。一日徃西原郡我謝海濱，編竹爲柵，絶流捕魚。時忽見一大龜從海中躍出，頃閒有一女亦出來。乃向大屋子曰：「我賜汝此大龜也。早負而回家。」大屋子大喜悦之，即把龜負背而去。行至半途大龜咬傷其首，遂爲龜所害，氣絶而死焉。村人哀之，已致埋葬。後三日，家人皆循俗習，徃墓視之。棺中已無屍骸，唯餘空棺耳。家人驚疑之閒，只聞空中有一聲曰：「他大屋子非死，而去也。徃遊儀來河内也。」家人大怪，如夢初覺，似醉方醒。忽有薄茅眞根，胡葉盡生于其舊宅。由是後人尊信爲嶽。〈神名嘉美司喜美淵威部〉

43 一　徃昔之世，有一夫婦，家道貧窘，難以日度。年遭凶荒，飲食最絶。夫婦共赴，奥村要以討飯活命。行到途中，夫既餓極，倏然跌倒失氣。婦女大驚，跑到奥村，急討粥湯，要進其夫而帶來。婦女氣衰力疲，而未能到夫所在之處，餓死於山路中。夫亦致餓死。〈夫婦隔死之地三百餘歩〉由是行路之人皆以憐憫之，即折樹枝以覆其死骸焉。而今之人徃還此路，必取樹枝，以插其塚之上。

44 一　與那國島三根崎之外有一高岩，名呼頓岩。常有海鳥投宿於此。昔有土人二名攀登此岩，收取卵蛋。挺挺高巖，四面絶峭，難以下來。二人對坐，千慮百思，無謀可施。一人奮力發氣，勉強下來時落地下而死焉。一人見之，愈驚愈懼，手足陡戰。即仰天泣哭，俯地許願。至于良久，肚裏已餓，氣亦疲悴。暫時睡眠，不覺夢中移身在三根崎。至于醒來，無有少恙。人深拜謝之而回家焉。從此之後，人皆尊信之，以爲神岩。至于今世，過頓石前必脱巾笠而徃來焉。

45 一　八重島石垣平久保崎大石嶼及與那國東美崎，毎年節屆秋令，有大海鳥飛來此兩處下卵養雛兒，似乎鵞翼。長九尺許，人未知其名，只呼平久保大鳥。已至暮春，皆帶小雛，以便回去。此鳥時時翔至山野，聚集一處，周圍如環。其中站立一隻，一齊打翼，以致躍舞矣。

46 一　國頭郡邊戸邑之北，名曰宇座原地。太古之世，一夜，星落于此，以爲窯坎。坎形長圓而深七尺，長十閒，廣五閒。今世之人呼曰落星窯。

47 一　徃昔之世，有伊敷索按司者，不知何人後裔也。嘗爲久米島長，而生育四子。長名曰兼城大屋子，嘗卜地兼城村而栖居焉，即今久米島御藏之地也；次名曰仲城按司，嘗築仲里城而住居焉；三名曰具志川按司，嘗爲具志川城主也；四名曰笠未若茶良，嘗住居于登武那覇地。其父伊敷索按司者，中山征伐久米島時，竟爲官軍所滅，而葬之于伊敷索山。後人尊信之爲神嶽，嶽有三神：一曰久米世主伊部，一曰阿武來指笠伊部，一曰豐添之君伊部。

48 一　徃昔之世，久米島儀閒邑有仲城按司者，此乃伊敷索按司第二子也。未爲按司時，將建城于大城山，運石築垣。時忽有一婦女〈名曰音知小堂之比屋，婢女走逃，而隠栖焉。〉自嶽中出來，乃告按司曰：「小婢熱視此地，不如仲城山也。他山巍巍高聳，四圍嶮嶇，地勢厚深，能湧甘泉，而光景無窮。伏乞按司運石築垣建城于他山，不亦可乎？」按司大喜，率帶士卒登視其山。即把弓箭四射試之，知其善地。將其山神移安於他，而築城于此。忽有神詑宣曰：「素住高山，相慣已久。請移徙高處，以致安穩。若移于卑處，不中吾意。」按司遂依其言，前徃神谷濱，乃請其神。已駕小舟，至計呂宇地泊，奉移于比嘉嶽。既而令武久知樽金創建城垣。至厥工告竣之時，按司擇吉遷城，獨擅威權，大莅百姓，自稱按司。此時中山發大兵來到久米島，即攻仲城。按司恃城郭堅固，不敢投誠。官軍亦以其城難攻拾，收其兵，前攻具志川城。相戰不數日，大獲勝捷。仲城按司聞之大驚，即寄一幼兒於堂之比屋，逃入喜志良思嶽中，不知其所之。而城竟亦滅矣。堂之比屋遂擧其幼子養育之于家中，亦將此子繼父業。其後，王要立按司之子爲城主。堂之比屋忽萌異心，乃召其幼子詐爲結髻之状，即乘其時拔刀斬首，曰：「忽然染病而卒。」以避殺主之名。而比屋入覲于中山，請爲久米城主。已當乞暇歸郷，時衆人皆出于眞謝津，而迎接比屋焉。比屋自恃威勢，答禮甚疎。即加鞭馳馬，將入城門。不想其所騎之馬脚跌，撲地而倒。比屋便翻身落馬，遂爲其所帶之刀被刺而卒焉。後世之人仍以按司靈骨爲神而崇信焉。

49 一　昔久米島登武那覇地有笠末若茶良者，此乃伊敷索按司第四子也。其爲人也，器量宏深，居動異常。而其所爲者，皆循仁義，不敢亂行也。故君眞物神時有出現，深嘉其行。其父見之，心懷嫌嫉，暗謀奸計，欲誅殺之。其妻諫之曰：「兒子既無罪，何欲害之耶。」屡次固諫。伊敷索大怒，即遂妻于粟國島。而伊敷索親率衆軍前徃登武那覇，攻入梶山門焉。若茶良以其事出于意外，誠難逃去，提刀拒戰，要以殺退一陣出外逃去。其父見兵勢敗績，撥馬跑走。已過平良原，忽陷于立增田中，以楯覆顔而隠居焉。若茶良下馬，急來自把父手，扶出泥中。即擔水來沐浴其父。乃向父曰：「雖父欲殺子，子素無害父之意。今所殺衆卒，只爲防其鋒也。」而送至伊敷索。一日，若茶良欲問候母親起居，已駕小舟赴粟國島。徃抵中洋，陡遭逆風，漂至拜崎，擱破船隻。即到降口地而暫栖焉。宮平村民見之，送粥救命。當此之時，又有平度比屋者，此人賦性奸險，爲惡無忌。爰聞若茶良衝礁覆舟，暫住降口地。乃告其父曰：「今若茶良死期已至矣。何不乘此時而殺之？」父按司大喜急發精兵，欲擒擄之。若茶良復與他相戰，殺盡兵卒，不知其數。若茶良雖已獲捷勝，身以小受刀傷，深致愧慚。乃仰天發歎曰：「救我性命者，宮平村人也。使我致死者，平度比屋也。愿皇天后土實鑑二人之心，賜善惡之報。吾身雖至，于九泉之下無有遺恨矣。」遂自刎而亡。後二人子孫果有明驗：而宮平邑人子孫繁衍；平度比屋一族，或染痢症，或遭毒蛇焉。故村人以若茶良靈骨葬于登武那霸。至于後世，靈驗屡現，遂爲神嶽，人皆崇信焉。

50 一　徃昔之世，眞和志郡識名邑有一泉之井，清潔徹底，水味最甘矣。此井之北有一婦女，名曰眞嘉戸。質資聰明，姿色傾國。一日，此女徃井汲水時，王偶過此地，倏然見之，深以思慕，召入内宮爲妾。後蒙寵愛，賜號曰眞嘉戸樽按司。因名其井曰眞嘉戸井。至于近世，改名眞川。

51 一　上古之世，阿摩美久始播稻種于地，時名此田曰田内川。〈在知念邑〉迄于近世，根人之名叫曰川内，今誤呼幸地也。而今稻穗祭時，根人徃其田地以取稻穗，恭供知念城内殿。既而研究其米，浸和于水，其半吃于根神並家内人，一半煮飯以獻神前祈祷而祭焉。

52 一　佐敷郡津波古邑有一井，湧出清水，味極甘美，名曰多和田井。昔日，老女徃此井汲水。時有人站立井左之石，求水請飮。老女即視缺碗口，端汲水以進。彼人曰：「汝何缺碗端以爲汲水乎？」老人答曰：「小童嘗用此碗飮水，恐有汚穢，故此缺以使潔也。請自缺處用水。」彼人受而飮水，曰：「民有不便否？」老女曰：「此村有此二件妨害民業也。而今有二次稻祭以妨農業者，一不便也。稻穀已熟，苅得晒乾，不時驟雨，以妨晒乾者，二不便也。」彼人曰：「自此之後，此村之中五六月閒驟雨不降。且四五月之閒，稻大祭不可爲也。」由是，津波古村至于今世不行稻大祭之禮也。

53 一　徃昔之日，仲城郡屋宜邑有一百姓。一日，嘗出漁海濱，路過安里港。不料東風驟起，江波淘淘，舟不能行。即繋舟于安里港，上岸暫睡。時忽有夢見一塊靈石，出于土中曰：「我乃權現也。汝須掘出我于土中以爲崇信，我必使汝一家老幼男女百病已消，萬事吉利，而其所願者皆無不稱于心。」百姓大奇異之，醒覺，擧目徧視江邊，恰如靈夢，似乎地中有靈石，即回占卦。占卦曰亦權現之告語也。即徃其地掘出視之，果有三塊之石，皆以形貌異常，尊信爲神。後亦有一靈石浮海而來，人亦奇異之，安之于其地。於是乎，邑中人民創建小宮〈名曰安里神社俗叫寺〉，奉之于其中，爲祈福之處也。自是他家之人百病不起，家道殷富，子孫蕃衍。厥後有生一男孫，擧爲屋宜玉城之大屋子。至今之世，村人亦尊信爲神，常以焚香祈祷焉。

54 一　昔浦添郡安謝邑有内閒大親者，生質敦厚，心志誠實。常崇神靈，祈求洪庇。一日，徃寄明森，手植小松三根，虔誠告祷曰：「鑑此誠愨，賜給情願，則子子孫孫永爲崇信，以答鴻恩。」祈畢。厥後，福星臨照，子孫繁昌。其所情願者，無不稱心。由是毎徃還田野，必到于此，而焚香拜祈，以爲耕耘。自茲之後，村中之人僉聞其事，愈加尊信焉。

55 一　中古之世，浦添郡仲閒邑人謹擇吉日，已播稻種。時有安嘉之子者，自遠路來，日落西山，天色已昏。遂赴此村，要借家投宿。家主曰：「此村種稻之日，不敢與人借宿。乞徃他家以爲投宿。」安嘉之子大怒曰：「浦添郡中，子丑日播植稻種，必令群鳥盡食之。」罵言已畢，退走而去。自此之後，子丑日若播稻種，則群鳥飛來聚會盡食，果如其言，屡有效驗焉。由是，子丑日不敢播稻種也。

56 一　北谷郡屋良邑之東，山林尤深遠，岩石甚巍峩。内有一溪，潭清澄徹底，深淵萬仞，名曰無漏溪〈一名曰寶溪〉。昔有一大蛇，時時翻波湧瀾，放聲响喨，或出來上岸與牛相鬪，或半藏波裏半現雲閒。人不知其長也。至于今世，毎値風雨將起時，潭波湧出，怒聲大起。轉與東海共合响，響必也。不閲數日，風雨忽起云爾。

57 一　昔日，仲城郡津波村，有一個和尚，不和其名，但叫補陀落僧也。恆與與喜屋祝女，嘗爲和友。一日，偶訪祝女家，祝女延他入座奉茶。時八歳女子有穿薄裙，露出身體，出於座中，遊戲僧前。祝女見之曰：「汝何以無禮，出戲此座耶？」即驅出去外。女子憤恨出去。適値父自外回來，遂將前事説知父親。父親聞之，心甚有疑，深鞫之曰：「汝與惡僧私通耶？何故小女遂出于外？」祝女答曰：「妾今爲祝女，能司神祀，安有與人私通之理？但聽幼女之讒言，辱罵賤妾，更有何面目立於人世乎？」罵不絶口，遂自囓乳而死焉。他僧亦愧蒙汚穢之名，即歸本寺，盡發所有黄金，埋藏于津灞糸蒲之嶽中，躍入櫃中未移。時刻寺中火起，小僧等見之，急進寺内，擔其櫃出于外。開蓋視之，不見屍骨，唯餘空櫃而已。

58 一　徃古之世，宮古島野崎村有一獵夫，常住仲井地。一日，遍巡山野，以爲田獵。至夜已昏昧，身倦氣疲，不能回家。時邑南前嶼之濱有隨波漂來一大木，倚其木傍，暫時歇息，不覺睡去焉。三更之時，忽聞有呼不知之聲。一傍有應答之聲。獵夫大驚，四顧荒野，無有人影。亦有一聲曰：「今夜野崎仲井里之人有産一男一女。予與吾子徃至他家，定他二子之運。」一傍答曰：「予要隨汝而徃，偶有客訪來，難以出行。吾子宜以徃去。」既而無有聲音，暫時之閒，亦來告曰：「予徃定二子之運，而女兒額有點鍋炲。故此定他運命，日給七升之食。男兒不然。但定此運命，爲討飯食之人。」獵夫大疑，徹夜不眠。已至曉天而回家見之，獵夫之妻産生一男，亦有鄰家養生一女。獵夫即徃鄰家以爲相賀。時看女兒之額有一鍋炲，與前夜之語果然而不稍異焉。由是獵夫深知女兒之福運而回來。荏苒之閒，二子之年當十七八歳。獵夫與鄰家相議，定親結爲夫婦。二家父母已故，之後家業日隆，已致殷富。他日，當麥初穗祭之時，妻一麥粉以薦祖宗，後進其夫。夫大怒曰：「麥初穗祭者，一年之一次也。而今無備神酒並餚等，但備麥粉以致薦祭，似乎漫涜先祖。」甚罵其妻，擲饌於庭。他夫婦相以怒恨，遂致離別。此時妻無所倚歸之處，徒出居于藏中而暫睡之時，忽有夢見告曰：「汝福神移在西銘村嘉波仁屋之宅，宜尋到他宅，以爲跟隨。」再三明告。即到西銘邑。但看村外荒野之中有一茅菴蔓蘿于屋上，行訪嘉波宅。在一貧翁而住居焉。恭遵神命，結爲夫婦。自此之後，亦致巨富。舊夫日衰，遂爲貧困，無所倚。告日出于外，討餕飯而吃之，以過光陰。由是今世之人始生子時，即默鍋凍于其額，自此而始也歟。

59 一　徃昔之世，宮古山十月之閒吉旦良辰，天神出現尻閒嶽〈在□邑□地東〉，深責親族不睦且怠慢祭祀者，必揮神劒，訓迪敦倫務本之道。自此之後，十二年一次，十月之閒必擇吉辰，一七日閒，有男人二名，〈根所主一名神司一名〉穿著白衣齊戒沐浴，率領神司子孫一名及根所子孫六名，裝似神像，朝晩列立根所屋檐之下，指揮木刀。深敎親族和睦，祭祀祖宗，以致祭祀。其餘人民亦列坐末席，以致拜禮。

60 一　徃古之世，宮古山有禰閒伊嘉利者，乃眞角與那盤殿二男也。其爲人也，賦性敦厚，善行孝養。至父病卒，朝夜居父之墓，哭慟甚極。其孝心感天。一夜，見夢父在天川崎。〈在漲水〉伊嘉利大疑。夢告分明，早到彼地，未曾父在，但有頭髮三筋在于水涯，其髮長七八尺許。伊嘉利大奇異之。而獲收之閒，忽有一美女曰：「吾昨夕遨遊此地，遺失一髢。若有汝收獲之，請乞垂恩還給。」伊嘉利送還之。美女受之，即入海中。伊嘉利驚而歸去。翌日，再過天川崎，亦有美女出現曰：「汝有孝心，聞于龍宮界。今龍王深褒奬之，特遣妾催至龍宮，要授孝祭。」伊嘉利深拜謝之，伴入海中。未一刻時，到來一處，有金銀宮殿，巍峩燦瑯，炫驚人目。進入其内，蒙賜盛宴，悉授鼓練祭。既而又告敎曰：「近見風俗澆漓，人心刻薄，親族未曾和睦，父兄未肯敦厚，而怠慢祖宗祭祀者甚多。十二年一次，九月之閒，必擇吉辰將其鼓練。恭祭祖宗以爲勸導孝順之道，則天帝褒嘉汝孝順，必以祐之，子孫繁昌，五穀豐饒。況復祖宗靈神，陟在上天，終承榮華。」伊嘉利閲乎三日，拜謝之，與彼美女一同歸來。果然經歴三年，恰似夢中初醒。親族聞之，集聚來賀。自此之後，十二年一次，九月之閒，必擇吉日神人五名，聚會根所。伊嘉利拾取白鷲尾串連爲冠，穿白衣帶。此冠坐正中，棹上向西唱歌。〈俗曰名藏双紙〉其餘二十四人，着鶏尾冠，四面圍繞。伊嘉利毎節打鼓而答，受其曲詞，以致祭祀祖宗之典，而訓迪孝順父母之道。已歴十三日而止焉。附記：毎當其祭之期，必有白鷲尾羽〈長一尺〉隨波漂來白川濱云爾。

61 一　徃古之世，宮古山川滿邑有天神女現來偶宮森〈在邑之東〉。神女名曰天仁屋大司。遂嫁于目利眞按司，以爲夫婦，生得三女一男。〈一女曰眞嘉美，二女曰眞平知，三女曰眞嘉那志，一男曰眞多根若按司〉父大按司蚤已棄世，他三女一男倶幼稚，孤身惟依母而長育之。惟三女眞嘉那志年十三歳，忽倏懷胎。而其爲人也，幽閑貞淑，善盡孝順。頃刻之閒，不離母之膝下。却今受胎，家人大驚且怪之。歴閲十三月，生下一男，頭生雙角，眼如懸環，手足似鴈，足容貌非人形，故名之曰目利眞角嘉和良。年十四歳之時，相隨祖母天仁屋及母眞嘉那志倶乘白雲而升碧天。至于後年，屡次出現于目利眞山，以示靈驗。邑人尊信之，以爲神嶽焉。

62 一　太古之世，宮古山砂川邑有一夫婦恆居上平屋地也。其夫名曰天文子，婦名曰天保那佐良。出産一男名曰佐禰大翁，年七歳之時，特承父命，出行于外。此時海水氾濫，捲流人家。一村荒茫以爲曠野。佐禰歸來之時，家宅已荒，父母亦不在。而佐禰幼稚無所倚告，晝夜哭啼，徘徊村落。喜佐眞按司見之，深爲哀恤，招來養育。佐禰年十五歳之時，到美名草濱玩樂海景。時有一神女，容貌美麗，如玉如花，獨坐小舟，渉來此濱。向佐禰曰：「妾名叫武麻按司。今龍宮深聞汝誠實而哀汝孤鰥，特遣妾此處，以歛枕箪。」佐禰大驚，固辭曰：「余貧賤孤寡，父母雙亡。卿乃神女也，不宜娶爲夫婦。」神女曰：「妾承命特來以要救助，不可退辭。」再三勸之，難以固辭。只以從命。深爲拜謝，結爲夫妻。而徃到舊宅弔祭姑舅，遂生下七男七女。倶至成長時，神女曰：「妾爲助汝，特來於此。今兒嬰已長，要歸故郷。」遂敎以分海山之限之法飛入海中，不知其所去。自此之後，毎年三月酉日，婦女皆穿白衣，取太伊久竹插于海濱，以防海浪。男亦皆着白衣爲船漕之貌，似乎神女渉來，以爲祭祀焉。

63 一　徃古之時，宮古山有兄弟二人。兄名曰加賀良按司，嘗受人之弓箭，瞎盲一眼。弟名曰浦島大立大殿。兄弟皆爲一城之主，隔地相近。一日，弟大立大殿請招兄加賀良按司，恭進盛饌。時乘興相戲，密進餚於兄，自其瞎眼之傍。大按司大挾怒恨，要以謀殺其弟，暗構阱坎于庭。俟夜之昏暗，急招大殿。大殿不知其謀，跑走而來，即陷阱中而卒。大殿有一男名曰兼久，年方數歳，要以報父仇。幼稚孤身，不能遂其志。但奉供伯父，哭痛俟時。荏苒之閒，兼久至年甫十歳。此時來閒島有大保普利者，邑中之人聚會賀宴。按司亦以來會其宴。兼久跟隨其按司，渉至此山。及相賀之半，按司囑兼久曰：「汝乘今之興，作歌以唱。」兼久從命，高唱一曲〈俗曰安也苦〉，以述報讐之志。按司聞歌含怨，又恐有後災，有謀殺兼久之志。此時來閒人民自會歸來，至下地之前張網漁魚，招按司請看。按司大喜，即令兼久入海揪魚，要以害殺之。兼久深知伯父要殺己，即入海底潛行，拾閒餘而浮水出來，騙告曰：「彼處有一大穴，大魚甚多。奈幼而無力，不能揪捉。請伯父親臨海水，以揪大魚，以振其功乎。」按司亦信其言，忙入海中。兼久即執鋒刺殺，以報父仇，垂名于後世云爾。

64 一　太古之世，宮古山無有主。君人皆恃勇專力，自立爲君。獨有比計樽者，厭看世上之人專權爭雄，干戈不息，而退辭此世，栖居平屋久峯，以耕田畝而五穀豐登矣。後世之人遂尊信之，以爲稷神，常以祭祀焉。

此卷俱鄭。

65 一　北谷郡嘉手納邑有一古洞〈其高三尺〉，洞内奉安一塊奇石，人皆崇信，以爲靈神。自往古時，洞中或有馬蹄跡，洞外或有馬蹄跡，而馬蹄發現洞外，則村中馬匹必有疾病而斃矣。由是，毎年六月九月之閒，村中之人盡到洞門，謹供祭品，令覡女一人爲許愿焉。

66 一　往昔之世，勝連郡儀保掟，自撰吉日前三日，必進聞得大君殿，奏聞御神事將屆。而自前三日，飼馬以俟其日也。已當其御神事之日，進至首里，恭取大君加那志所騎馬口，行幸各處，以爲祭祀也。因之俗曰馬駄。至于今世，彼掟孫子必爲此職也。

67 一　往昔之世，浦添郡城閒邑有羽地祝女者，自那覇坐船歸郷。行到洋中，陡遭逆風擱破船隻，祝女溺死。近處之人深哀恤之，收其死骨，葬之于古重嶽〈神名曰羽地郡筑用加那志〉。至于後日屡見靈感，無祷不應，遂爲崇信而祈祷焉。

68 一　太古之世，宮古島茫茫曠野，人物未始，生草木亦未畢出。時有一男一女之神降下于平良漲水地，而人物生于此島也。男名曰戀角，女名曰戀玉。自此之後，萬象畢成，人物繁顆，遂乘清風而去焉。既而經數百年，平良隅屋地有大姓家，富貴甚殷，未嘗生男育女，常祈神拜天，許愿求子。幸生一女。此女賦性敏慧，姿色絶倫，郷人見之，無不稱羨。父母深珍愛之，如玉如寶。常思擇他佳配，以爲嗣子。時人多有媒求，而不輕與于人。女子常重其身，深在香閨，不敢出外。年十五歳，不想爲妖蛇所魅，忽得懷妊。父母見之，驚問曰：「汝未嫁于人，何以懷妊耶？」女子把母衣袖，潛然流涙曰：「有一怪事。當夜深時就寢而寐，香氣馥馥，繞滿寢室。幻有一少年，白面秀眼，身穿彩衣，手携一嚢，潛入閨中，如臨枕邊，神魂昏迷，不省人事。却得懷妊，而汚辱惡名流于萬世。今有何面目立于人世乎？我欲投身于深淵，以洗汚穢之名。奈父母倶老，若我先親而死，缺少孝養，獲罪極大。則進退兩難，躊躇未決者也。」哭涙如雨，未敢稍息。父母慰之曰：「汝勿深憂。能有一計，知其男情，繇以洒其汚名哉。」即針穿線條數千丈許，給與其女子，再三囑令曰：「必俟少年入寢，把針刺其首。」女子領令而退。當此夕也，果有少年亦來，女子即如母命，將針刺首。少年受針線而去。已至天明，則父母携女子尋求其線所逝之處。往至漲水地石洞之中，有一大蛇蜒蟠而臥。遙看其首上，果在針尖。父母大嘆曰：「男娶女嫁，人道之宜也。今夕爲妖蛇所誣而得妊孕者，豈非遺辱名者也乎。」母與女子相共哭慟，決要縊死。其夜，女子夢見大蛇臨枕邊，亦來曰：「我是往古之世創建此島之戀角後身天神再生，變爲此身也。只欲立護國之神，今來於此地與汝交媾。想必生三女，年及三歳，好抱此子，携來漲水。」醒覺視之，四壁寥條，竝無一物。由是女子細將此事説知父母。父母聞之曰：「眞奇怪事也。若夢有靈驗，生得三女，此之愁中喜事，何足憂焉。」荏苒閒日往月來，已滿十个月，果生三女，倶是由生質俊爽，容貌異常。已及三歳時，其母携三女往于漲水。忽見大蛇自嶽中出來，首横在于公藏之垣，尾掛在于漲水嶽之上，眼如皎星，牙似利劍，張口掉舌，翻身騰躍。其母肉戰心裂，魂不附體，遂抛棄三女，走去回家。三女倶無懼色，急攀大蛇，取首撫尾，不敢少離。大蛇以舌舐子，兩情相浹。既而大蛇帶三女飛入嶽中，以爲護守神而消滅焉。大蛇終起雲馳霧，放光上天。由是人皆尊信之，以爲神嶽。弘治年閒，仲宗根豐見親跟隨大將軍大里等，往到八重山誅討保武川赤蜂之罪。豐見親親詣漲水嶽，虔誠告祷曰：「吾今隨大將軍征伐八重山。伏祈神鑒此誠心，賜我捷功。」既撥戰船，直到八重山。略不費力，大獲勝功，奏凱而回。始築四圍石垣，内植樹木，以爲還愿。後建拜殿，以備海島壮觀。

69 一　往古之世，宮古山有一神女，時時出現廣瀨山，以敎本島人民。與那覇勢頭豐見親始尊信之，以爲神嶽。與那覇勢頭本島以彈丸海島，耕器缺乏，要納款大國，給足資用。一夜，往臨白川濱，築壇于沙，恭備祭品。并豎數丈竿，繋五色線，告祷衆神曰：「予生乎小島，深慕大國之化，未知其所在之處。伏祈天神地祇寔鑒此心，垂憫海島，賜敎大國所在。」言未畢，東方將明竿頭線條皆向北而動。且見啓明星下，波濤之閒，有大國影形挺出寅方位。豐見親則知東有善國，詣廣瀨嶽虔誠許愿，坐駕海船，入貢中山。自此之後，一路平安，自得往還焉。由是今世之人愈加尊信，航海之時，必至此嶽以致祈福也。

70 一　往昔之世，宮古山有一男一女之神〈一神名曰赤皿赤臺眞主，一神名曰濱之里主。〉，現降于仲閒嶽曰：「吾守護海船之神也。」其後狩俣有一男兒，自四五歳常造小舟，以供玩賞。十二三歳時，其父爲粮船水梢，往在中山。一日，此兒憶父已甚，往到磯津，遙眺海景，而慰想父之情。時見此嶽一奇石，即取以戴舟，高揚錦帆，往來海濱，以爲玩樂。一瞬之閒，南風驟起，舟走如箭，往到外洋。男兒脱衣裸身，浮水趕去，而不能往撈。男兒指島歸來，風已逆吹，難以上岸，沈浮波面。至于晩天，時刻遠久，氣力已竭，遂致溺死。而小舟隨波走去，漂至那覇港。此時父亦往海邊而遊焉。忽然見之曰：「吾看此舟，兒子所常玩者也，何故至此？想必我兒已死于海中者也哉。而小舟衝風凌濤來于此地，誠是奇事也。」急撈而藏之於岸。遂帶回此舟，奉還其石于嶽中。自玆之後，本島之人僉聞其事，愈尊信之。毎過海洋，必詣此嶽，取嶽中之石，紅線纏縛之，藏諸箱中，開船出洋矣。

71 一　昔姑米島有一按司産下一女。此女聰明敏捷，才貌兼美，自年七歳，常拜日月，崇信佛神，萬般吉凶盡皆預知。時有一嫂常嫉其才，要以謀害。乃愬之于岳父曰：「岳父就寢，俟更深夜靜時，即有少年潛入内房，與令女私通。」其父深信之，大怒大罵。急把女子坐駕小舟，流去大海，曰：「汝若無過罪，漂乎善地；若已有過行，必至鬼界，以受勞苦。」其兄見之，乃諫父曰：「小妹謹愼深戒，無有小罪。何聽譖婦之言，輕易流放耶。」其父聞之，默然不答。其兄既退而出，自忖曰：「吾與小妹，誠此骨肉之親也。豈忍棄他獨生耶。」即投于水中，扯住小舟，跳入其中。便與小妹放聲大哭。載沈載浮，隨浪凌濤，漂至宮古漲水津。兄妹携手上岸，祈靈山嶽。此夜，果見夢告曰：「汝等已無小過而流於此島，甚憐恤之。今東仲宗根有船立地，早去其地，以爲居住焉。」二人醒覺夢告，不相異焉。二人深拜謝之。即尋船立地，而往視之，果善地也。遂結草屋而栖居焉。恆爲村民，採薪挑水，傭工自食。一旦隅屋里兼久世主，深慕其女才貌兼美，媒妁已通，結爲夫婦。生産九男，倶是賦性敦厚，容貌美麗。年稍成長，憶起外祖，遂僱船隻，催母與父同到於姑米島，尋求祖父之家，奉敍闊情。祖父感其情意，相待如故。已臨別時，祖父將鐵鋼竝鐵匠秘書給與于他，而摘回焉。宮古山素無鐵鋼，但用牛馬之骨以爲耕器，五穀未登，屡致饑饉。此人得鐵而歸，精造農器，以授百姓。百姓盡力田畝，五穀豐饒，民人樂業。至乎彼人病死，村民皆感兄妹之恩，葬之于船立山，遂尊信之以爲神嶽。

72 一　昔宮古山友利村平屋地有一男童，賦性敏慧，存心正直。幼時倶喪雙親，屋盧壞敗，第宅荒涼，身無所依。或住于岩洞之中，或宿于樹蔭之下。常爲村民採薪挑水，釣漁度日。然而孝心愈深，祭祀匪懈。一日，偶往螺草浦垂釣漁魚時，忽有神女〈名稱歌張〉駕小舟而來曰：「妾求爲君妻。」男童曰：「吾幼失父母，已爲孤身，無所依告。何想娶妻耶。」神女曰：「妾憐君孤身，特來求配。」男童固辭，神女強請頻勸。男童無言可辭，結爲夫婦。倶到舊宅〈在山立嵩〉，結構茆舍，以爲栖居。而茆舍不終夜而成。神女有一布袋，深藏掩之，不與人看。只米自袋摸出，炊食度日，不覺光陰易過，日月疾走，歴乎數年，生得一女，名叫應田原。年已成長，嫁乎他人。即神女與夫共荷其布袋，往到螺草浦，即化巨魚入于海中矣。其女子多生孫子，孫子繁昌。已到白髮，顔色不衰。至其病故，葬之于山立嶽。後亦開棺視之，竟無屍骨。故人崇信之，以爲神嶽。而往來海洋及求祈者，必到于此而祈祷焉。

73 一　往古之世，玉城郡百名邑有一男人，乳名白樽。賦性至孝，操心仁義，恆爲善事，不敢爲惡也。玉城按司深褒美之，遂以長男免武登能按司之女娶爲他妻。一日，夫婦一同出野登山，玩樂光景。忽看東溟之中有一小島，隠見波濤之閒。白樽深奇且怪，時時出行其野，用心看之。日晴雲散，風和波静，則現在一島隔海甚近。此時威勢相競，干戈未弭。於是乎，白樽深厭此世變亂，要以遁去海島。夫婦相共商議，即乘小舟向東而行。未一瞬息，早至他島，繋舟上岸。遍巡四境，泉甘土肥，野曠山低，宜設邑構家以爲栖居。而今沒有食物，日出海邊拾取螺貝，以致日度。由是夫婦共到伊敷泊，以祈子孫繁衍，食物豐饒。未盡祈畢，倏有一白壺隨波浮來。白樽掲衣入海，要撈其壺，湮沒波閒，不肯看見。婦女至屋久留川沐浴其身，改穿潔衣，亦行他濱，展開衣袖，以俟白壺。白壺自來袖上。婦女喜執其壺，湮開其蓋，内載麥三種〈一小麥，一葉多嘉麥，一大麥。〉、粟三種〈佐久和餅，也和佐〉、豆一種〈俗叫小豆〉。即播其種于古閒口地。節屆正月，麥穗出發，甚異常麥。白樽深奇異之，奉獻之於禁城。至于二月，其麥已熟，恭擇吉旦，奉獻其麥。王深喜之，而頂戴之。即令人釀神酒以祭各處森嶽，次賜百工。從此之後，五穀豐饒，子孫繁衍。遂以爲邑名之曰久高島。其長女於戸兼專任祝女職，掌各嶽祭祀。長男眞仁牛襲父家統，其子孫延至今世，爲外閒根人。二女思樽爲巫女，遂擢禁城巫女，日夜栖居城内。其爲人也，生質貞静，容貌美麗，逈異凡人。王召入内宮爲王夫人，深蒙寵愛，榮光已甚。於是乎，思樽懷胎。由是諸妾嫉忌之，不敢相交話。一日，思樽夫人謬致放屁，諸妾欣欣然而喜之，將其謬事時時相話，以爲哂笑。思樽夫人難侍御前，遂告暇回郷。荏苒之閒，歴閲數月，已當臨盆月。思樽意想聖主後胤生産穢處，恐有獲罪。別設一座〈至今外間根人家其産座猶存〉降誕。一男名曰金松兼，長成七歳，屡向母問父。思樽兼夫人只答：「汝爲無父，我一身而出耳。」年已八歳，頻問父親，曰：「天以陰陽而生育萬物者也。況人皆有父母，何以獨身無父？伏乞悉告愚父。」思樽夫人答説如前。金松兼再三強問，思樽夫人不敢告知。思金松兼曰：「人不知父，不得爲人。活生無益，何不早死哉。」遂朝夕絶食痛哭。於是乎，思樽夫人深憫其絶食，細告蒙寵見嫉事，自始至終説知一遍：「然汝素生海島，衣服容貌不像京都。雖有拜睹天顔之願，不能遂志也。故此前日問訊不敢告知也。」思金松兼聞之，即到伊敷泊，仰向東方曰：「母侍王側，懷妊愚身。倏有小過，告病回郷。今予長成鄙邑，心志不安。伏祈天神地祇鑒此悃忱，垂憫小幼，得入朝聖主，隆恩無既。」毎朝告祈，不敢懈怠。次至七日清晨，有黄金一物發大光輝，隨波浮來。思金松兼深奇怪之，亦展衣袖撈之，即黄金瓜子也。思金松兼大歡喜之，即懷其瓜子告母赴京。即刻起身入城請朝。禁城役人或哂其髮赤衣粗，或責癲童妄進城内。思金松兼容貌躋躋，威儀蕩蕩，不稍驚惶之氣，專請入覲題奏。諸役人深奇怪之，遂聞之於内院，召入御前。思金松兼直出其瓜子于懷内，以爲獻上曰：「此之瓜種者，國家至寶也，世界罕有也。蓋天降甘雨，肥土已濕時。特令未放屁之女播植此種，則蕃衍茂盛，結實甚夥。」王大笑之曰：「人生此世，誰不放屁哉。」思金松兼曰：「人有放屁，何咎之有。」即王聽其言，深至内院，召入思金松兼，密問其縁由。思金松兼細奏其母放屁回郷、出産愚身之由。王聞其事，要以栖居城内。然東海小島外夷孩童，難以急陞爲男，暫回故郷，以俟時候。厥後王無有世子，遂召思金松兼，封爲世子，即踐大位。由是聖主二年一次親幸久高島。且毎年一次，外閒根人竝祝女由御仲門恭獻魚類數品，則祝女召入内院，恩賜盛宴及茶葉、烟草等物。根人亦賜御玉貫一雙。康熙庚子，裁去其獻物云爾。

74 一　昔宮古山有女神名曰天之司。其神手持明珠，身穿綵衣，容貌美麗，如玉如花。忽降于隅屋森山〈川滿邑東地〉，偶遇美理眞白殿，結爲夫婦。生養一兒，名曰眞種若葭。其爲人也，質資異常，器量超倫。常重道崇神，尊老慈幼。年十五歳，其母取出明珠，授與眞種，竟化清風而，不知其所之之處。則父子尋覓各處，已經三年餘，不見其踪跡。其夫朝夕思之，却得病而卒焉。即葬父于美理閒山。此時，浦島主嘉那閒葭有一女子，名曰喜佐閒森眞良。此女一旦聞眞種家有明珠，至寶至異，光照四方，恰如明月，屡發奸計，欲以劫奪之。眞種鑿柱成坎，深藏其珠，不敢與人看之。遂眞良急催婦女十五六人，粧扮男状，各持硬棒，暗夜侵入他室，擒獲眞種。即往喜佐眞山，拷問太極，苦屈已甚。眞種意想：「此珠母之所授與而傳家至寶者，也豈可妄與人耶。」已經七日，不敢告其所藏之處也。時有下地主川滿大殿者，聞眞種無辜致死，急往其地，代他哀乞。眞良不肯貸饒。眞種流涕大哭，向大殿曰：「吾蒙兄厚恩，今欲報謝。奈我命在旦夕之際，今日雖赴于九泉之下，豈可忘銜結乎。吾家有一明珠，藏之于柱中，請兄往取收之，以爲表紀。」其後，喜佐閒森眞良等以大塊石加眞種之頭，投他于浦小溝。村人聞之，無不哀悼。大殿即臨深淵，撈出其屍骨，葬之于喜佐眞山。此時賊輩亦往他宅，壞墻屋掘土地，遍求其珠，竟不能尋得也。大殿獨往其家，只見一柱正豎不歪，瑩光照天。大殿大奇怪之，穿柱見之，果有一珠。取而歸家，以爲異寶。大殿終享天祐之福，子孫蕃盛，家貲巨富矣。後以此珠與仲宗根豐見親，豐見親獻之于先王尚眞。皇天亦憫眞種無罪致死，令他爲護島之神〈名曰眞種若葭〉。故村人求祈者，必詣于此嶽而祈祷焉。

75 一　昔宮古山伊良部邑有一人氏，産下一女子。此女生質敏捷，姿色無比。父母深愛惜之，如珍如寶。郷人見之，皆無不稱贊。故稱之曰玉美嘉。年至十五歳，偶往海邊汲潮水時，忽化爲神〈神名曰玉美嘉〉，竟不見回來。父母大驚，徧往各處，尋之問之，而不獲其踪跡。已歴三个月，出現乘瀨嶽下。父母見之，歡喜無極，忙跑抱之。神女斷袖而起曰：「吾已爲護島之神，不可以暫住也。」即飛入其嶽。父母視之，放聲大哭。遂將其所斷之袖收于此嶽。時人聞之，以爲神嶽。而今祈福者，必詣于此，以致祭祀焉。

76 一　往昔之世，宮古山伊良部村主豐見親，體貌雄偉，勇力無比。雖數萬人，無所畏懼。時漲水津有大鯖魚時時出來，屡害諸船，以吃人肉。民人畏之，不敢往來，致民困苦。豐見親聞之嘆之，意想：「天以生物爲心，而人以爲貴。況彼鯖魚海中至賤者也，何以違天害人耶。我不忍坐視人受鯖害，何不除之害，致民安乎。」即擇吉籲天，告誓曰：「今欲棄我身命，往至海底除萬民之害。伏愿皇天后土實鑒此心，賜除惡魚，以安人民。若我遇其害，弔魚腹中，請使我子孫大致蕃盛。予願已足矣。」于是手提寶刀，坐駕小舟，往漲水津。忽見大鯖翻波起濤，躍出而來，一口呑下連船。豐見親在鯖腹中縦横割破，血染海面，盡成紅色。已抵暮天，自其腹中割出于外。此時豐見親渾身盡爛，無力可泅，漂至比屋地濱。村人見之，急往撈揚扶救，頻加調理，竝無效驗，遂叫數聲而死。後人感其除惡魚之恩，即尊信之，以爲靈神〈名曰豐見氏親〉。自此之後，有求祈者，必詣于此而祷焉。

77 一　昔宮古山多良閒島有一夫婦，夫名伊知乃蘆，婦名姥保那末屋，倶是存心正直，敦厚誠實。常重道崇儒，孝養父母，和睦昆弟，好施恩恤，不敢行惡。一日他夫婦同數十餘人共往嶺閒耕種田圃。此時海水泛溢，白浪滔天，相隨之人盡爲浪所捲，沈沒海中。獨他夫婦得天之祐，免此災殃，以全性命。後生一男二女，男名土原大殿二女〈名不詳〉，賦性敏慧，容貌秀麗，人中罕有，世上尤稀。故郷人見之，無不稱美。長女適于多良閒主張眞大殿，次女適于遠曾呂〈水納島世農主土原大殿之孫〉。遠曾呂自幼穉時尊老恤幼，晨昏拜天崇神。一日出門而遊，忽有一神放光大輝，自天而降，出現于運城及泊嶽。遠曾呂見之，喜出望外，頓首伏拜。此時塩川村有張閒仁喜也毛屋者，驕傲已極，惡逆無道，深嫉遠曾呂才德拔人，密催勇士將爲謀害。遠曾呂聞得其事，甚懼彼軍多彊，到運城泊嶽齊戒沐浴，求祈神庇。即神托七歳幼童〈名曰遠良知殿眞志良榮〉曰：「仁喜也毛屋雖爲兵勢甚大，不可畏懼。遠曾呂恆崇神存誠，吾必助彼軍，以獲大功。」遠曾呂聞之大喜。且安仁喜也毛屋親率衆軍侵過吉加里，以伐遠曾呂。吉加里人大怒，急催民兵四面圍戰。遠曾呂隨後攻來，毛屋受他兩軍，力盡計窮，遂被誅討。其餘兵卒盡斬于市。自此之後，本山人民愈加崇信，而求祈者必到于此而祷焉。

78 一　昔宮古山多良閒島神那閒地有二大塊石，忽然飛移于茶良汀地。此時有張閒玉皿者，歴行此地。倏然見之，大怪且驚，自忖曰：「夫石之爲物也，至重至静，不自飛移。何能飛去，豈非靈石耶。」遂四面植樹，以爲神嶽焉。

79 一　往古之世，八重山西表村有祖納堂者。此人生質剛勇，膂力過人，身長六尺餘，嘗往遠波嵩結構草舍而栖居焉。一日天氣晴明，四顧雲散，獨登高山遙望光景。只見西海有一小島，如雲如霧，隠見波濤之閒。祖納堂見之，喜出望外。急催精兵數十人，坐駕戰船往討與那國，大獲捷勝，擒獲酋長二三人而回。到八重山後，八重山納款中山。此時祖納堂細將此事具奏中山，遂爲中山轄下之地矣。自此而來，與那國船舶往來八重山時，必繋船于西表島，必到祖納堂家而拜禮火神焉〈神名曰遠他以〉。

80 一　往古之時，八重山武富島有一兄一妹。兄名曰島仲，年甫七歳。妹名曰粟禮志，年甫五歳。一日，其兄携小妹往福崎而遊焉。忽見一物浮海而來，影形如半輪月。島仲大怪，而撈收之。遂感之于心，即以斧斤入山伐木，傚習其制，始以造船。時小妹饋饚而來，島仲曰：「願汝早成長，靈神托于汝身，而請乞船號。」言未畢，果神托小妹詑宣曰：「兄所造之船牢實堅固，誠堪渉海。今賜船號曰五包七包。」或時島仲泛此舟于海濱，以爲娯樂。不想隨波任風，漂至黒島。黒島之人悉倣其制，亦造船隻，駕至武富島。仲見之曰：「何與我船相似耶。」遂問造船繇情，以知倣吾船而製造焉。往昔之時，必造船于武富邑。至于近世，亦改以造船于石垣也。

81 一　昔八重山之人知機始闢居處稍定，而未知崇信神明之事。但有武勇者，自恃其勇，奪人財物。有威權者，自倚其威，害人性命。欺老凌弱，無所不至。時有兄弟三人，長名曰眞種增瑞，次名曰那他發，次名曰平川瓦。兄弟倶善，但眞種增瑞居于石城山，常信神明，不敢慢褻。一日値寅日五更，忽有靈光泰神出現于石垣邑宮屋鳥山，托其妹曰：「神者，人之父母也；人者，神之子也。人與人者皆兄弟也，恭禮親愛，以宜和睦。今視世人常好爭鬭，傷人賊命，如殺鳥獸。是誠神明之所厭也，何能如此耶。汝獨存善心，信神愛人，能合于神明。我在此山，爲汝永守終身之事。」言畢，遂化清風而去焉。眞種增瑞愈尊信之，以爲神嶽矣〈神名曰神宇里花，又有一威部，名曰豐見親太登良伊。〉。遂于此山側結草菴，崇信神明。汎愛衆人，兄弟姉妹盡以和睦，未嘗有鬧。自此之後，五穀豐登，家貲日富。故人有遭凶年，不免于饑寒，而他獨不受其苦焉。豈非尊神明友兄弟之故者乎。世人亦見之，深感其德，盡聚此地，以爲邑村焉。今之石垣登野城即是也。

82 一　往古之世，八重山大濱村農民之家有兄弟二人。兄曰晝捲伊，弟曰幸地玉金。兄弟倶以農爲業，欲盡力于田畝。奈本島無鐵器。一日兄弟相議曰：「吾聞東國多鐵，何不往求哉。」遂造小舟，率水梢數十人，揚帆出洋，行到薩州坊津。即繋舟上岸，買得鐵器。時有白髮老人曰：「汝自何處來。」曰：「八重山之人也，特爲買鐵器而來。」老人曰：「貴島信神否？予有靈神，以給送汝乎。」曰：「吾未有靈神，願以送給焉。」老人送與一櫃，即囑之曰：「此櫃於中洋，必有聲響。隨其響處開駕走去，則無風濤之虞矣。若歸貴島，即令伯母小妹輩挖開此櫃。」兄弟歡喜而拜受之，裝載此櫃于船中。將還棹時，順風徐來，水波亦静。遂解纜開洋。往抵中洋，其櫃果響。兄弟大忙，開櫃視之，竝無一物。此時風轉西南，逆吹甚猛，舟復至。坊津老人曰：「汝洋中開櫃否？」兄弟實以告訴。老人又把櫃固封，與之曰：「此封不可再開。若再開櫃以看，無有順風。」兄弟領命，諾然而退。不想忽倏順風吹起，波濤亦静。兄弟大喜，開船出洋。不數日回到大濱邑崎原津。兄弟上岸歸家，乃請伯母小妹來開櫃視之。此時神托伯母妹等曰：「吾乃濟世庇民之神〈名曰崎原神〉也。」由是兄弟崇信其神，始以爲嶽，以行祭禮，俗稱新神。至于今世，島中之人恭備祭品，皆行其禮，不敢懈怠焉〈八重山崇信大神之後，亦崇信此神，故俗稱新神。〉。

83 一　往古之時，八重山有兄弟二人。兄曰西嘉和良，弟曰東加和良。兄弟倶是賦性温厚，友兄愛弟，和睦人民，一家相齊。兄弟嘗居于水嵩，後遷于普太良閒。已而兄移居宮良地，弟移居白保地。當此之時，八重山之人居處未定，散分各處，多好爭鬭，搶奪不弭。獨西嘉和良兄弟各構草庵，怡然自安，以送光陰也。隣境之人皆聞其雅風，各携妻子而來。遂聚爲二村。于是乎，西加和良兄弟相謂曰：「今村舍雖已成，山猪時來，牛馬逃去，盡食五穀，貽害人民。不可築垣以防禽獸也哉。」遂自白保東表川尻起，迄宮良西表高山地，始築石爲垣，高五尺長二里餘。自此之後，禽獸逃匿，五穀豐登，而民以安樂矣。

84 一　識名邑之西，有一大洞口向首里甚忌，金城寒水川邑人僉具呈文，題奏王庭。即令宮古人剥破其洞，以防其害忌。宮古人當開船時，屡遭逆風，遂以破損。於是乎宮古人亦至其地，魚形刻於洞壁，大祭其神，以爲許願。自此之後，海船無恙，一路平安，以致歸島。由是名呼魚提。

85 一　往昔之世，浦添郡仲閒邑有文格者，身體高昂，膂力無倫，常吃八人之食，作八人之業。況往至田畝以致耕耘。至于晩天，將其鐡钁打入草頭而歸家，未嘗帶鐡钁以爲往來。人皆看之，要以盗取，不能搖動而取焉。後爲首里家來赤頭。該班禁城時，必一次吃五升之飯，而進至王城以爲看守。而四晝夜閒，未曾吃一點之飯也。王聞其事，招入御庭，盛酒大碗〈俗叫大碗保宇〉而賜飲之。文格奏請先賜猪油，而後飲酒。王賜油一大碗，文格飲油，而一口飲盡其酒，以備聖覽。當退歸時，王令人跟文格而行，以覩其踪跡。文格一直到家，即呼妻囑之曰：「聖主賜酒，而未嘗飲飽也。若家有酒，乞取來以飲。」即妻取出甘酒，與他飲之，以勞其勞。文格亦飲甘酒二世直皿〈毎皿盛酒一升〉。

86 一　往昔之世，仲里郡眞謝邑佐次大屋子婢女有普呂久姥者，一日往海採漂藻。時驟然雨降，往至糸武謝避雨於其岩下。普呂久姥熟看其岩内，清潔幽雅，嚴然靈地，恰似神在。即以祷之曰：「若此地有神，神之靈驗示給于吾。」祈言未畢，忽有蛸魚六尾隨波漂來，聚會姥前。姥取得此魚，歸告大屋子。大屋子大奇怪之，即携姥同往其岩而見之，果與姥言不相異焉。大屋子欣然而喜之，日夜宿他岩下，以祈夢告。此夜，果見夢告曰「此處有權現神」云爾。大屋子愈致崇信，以爲神岩。自此之後，兩郡人民皆至其地，以致祈福。至于今世，大屋子之孫世爲祝部，管其祭祀焉。

87 一　往昔之世，天已大旱，無有飲水，人多愁嘆之。一旦嘉手苅比屋恆所飼之一牛忽拉斷繩索，逃至石塘根地〈在仲里郡〉飲水止渇。比屋尋來其地而看之，果然而有清水湧出，味尤甘美。比屋意想：「今旱魃甚久，山野滿地，草木枯槁，無有一點之水。而湧出清泉，必也神在乎。」遂發誠實，焚香祈雨。言未畢，即時大雨。從此之後，毎逢天已旱魃，必請其妹二人〈一曰喜美勢名意，一曰美津伊多姿〉，恭備祭品，焚香祈雨，無不必應。至於今世，兩郡人民必至於此而祈祷焉。

88 一　往昔之世，久米島有一僧，嘗遊日本傳授密法，封爲法印焉。而歴年已久，不知其名，俗稱之曰久米法印。曾住護國寺，後辭其寺，歸居故郷。時建堂于眞謝邑，奉安觀音像。法印遷化之後，久米仲城遍相地勢，亦建宮于城下，移安觀音於其中，以爲崇信焉。

89 一　往昔之世，久米島眞謝地土地肥滿，山野廣闊，水亦甘美。此時有上宇根赤嶺子〈大黒之子也〉、棚原安谷屋子〈赤嶺子之子也〉、眞謝原眞謝子等三名遍相其山川，共與商議，搬居眞謝地赤嶺，造家於大米次。安谷屋構家于安谷屋，眞謝結家于宇曾久下，各以栖居焉。自此之後，漸漸人皆聚居於此。遂爲村邑，名曰眞謝邑。

90 一　宮古山有目黒盛者，性質英雄，武勇絶倫。而幼稚之時，父母蚤亡，無所倚告。但托姉夫下地邑主〈名曰於良手多〉以爲跟隨。已及成長，姉密囑之曰：「良夫之心，横逆奸險。汝久居此宅，恐有良人妬汝武勇，以爲謀害。汝早去此處，免乎他難。且先父田地托在伯母夫糸數大按司，汝歸家郷，則往至他宅，請還其地，盡力田畝，以致日度。」目黒盛聽之驚之。姉弟相共哭慟，分散出行，隠居平良閒地。遂往大按司宅，和聲愉色，懇請還給田畝。大按司默然而不答，而有將謀殺之氣。目黒盛不敢畏懼，再三強請。大按司曰：「其田地者，不托予一人，實授七人兄弟也。汝與七人相議，以爲還收。」目黒盛即向他七人，欲還收其田畝。他七人皆答之曰：「吾等出其田地，防戰勝負，以決還給。」目黒盛無奈之何，擇定日期，與彼七人出戰於其地。目黒盛振勇勵力，殺害其七人，收其田地而歸來白川，插立武器於井上，臨水沐浴，以除其汚穢。時有白兼白殿者栖在川邊。白殿只生一女，才知超世，麗色傾國。此女忽看目黒盛往過此地，直向父曰：「今在川上之人容貌非凡，後承大福，以爲島主也歟。」父想嬰女之心掛念他一男，稱美云爾。白殿早往見之，果有一英雄士，容貌高昂，局量絶世。即招入家宅相話古今，以賀戰殺七人，款待優厚。遂請將一嬰嫁于目黒盛，以結婚姻。目黒盛深謝鴻恩。白殿擇得吉辰，預備婚費，將爲完婚。目黒盛曰：「今我討七人，身蒙汚穢。乞用白器以爲婚禮。」即作白器，完竣合巹之禮。後又子孫繁衍，果爲島主，大承富貴榮華焉。至于今世，行乎婚禮，必用白器盛入神酒，自此而始焉。

91 一　往昔之時，久米島安良嶽之下〈在仲里閒切儀閒村〉倏生稻秧二本，枝葉異常。儀閒村留戸長武忽然而見之，深奇愛之，朝夕看守其稻秧，不使人攀折之。當已熟時，結實甚多，味亦甘美焉。長武栽植此稻，繁衍茂盛，以擴島中矣。中山之人亦聞此事，皆要其稻種，以致栽植焉。

92 一　昔時，尚巴志親率軍兵攻圍山北城。山北王已恃城郭堅固，四繞嶮岨，親守平郎門〈即大門〉。亦令一將本部大原守慶閒門〈即後門〉，相共恊力督軍，防備甚密。巴志催兵攻城，諸軍兵爭先攻撃。至于數日，城已不陷。于是巴志將幣帛金玉竊賂大原，以求開城而降。大原私收其賂，即請山北王出城防戰。山北王親率精兵，大奮勇力，出平郎門，以便相戰。殺過一半，此時大原詐以王爲敵被討，奏聞内院。妃嬪等王妃嬪聽之，悉皆縊亡。而山北王混戰已久，膂力已倦，回入内院。一時坐歇，將亦出城防戰。忽見妃嬪盡就死地，以爲空宮，大驚且怒。即往護國社前，叱其神石〈神名曰嘉那比武。今有其石堅實青色，闊五尺許，分爲十字。〉曰：「汝爲護國神，常爲崇信，何不祐庇耶。今國家將亡，汝豈獨生哉。」即執其所帶之劍〈稱千代金丸〉劈開其神石，分爲四塊。亦把其劍欲自刎而薨。神劍至靈，不忍傷主。忽變鈍劍，不肯少利。山北王擲棄其劍，于志慶閒溪〈在城後〉，別執一刀，自刎而薨焉。厥後，千代金丸〈又叫手金丸〉流到親泊村東水漲溪。自此之後，溪内夜夜光輝，射于斗牛閒。大雨烈風，不敢消滅焉。伊平屋人深奇怪之，特來航海。見之水中只有一劍，即撈獲之，誠此寶劍也。即刻捧至首里，以獻于王。即今王府第一寶劍是也。

93 一　昔時，越來郡少年數名，相携妓女，遊于御寶瀨地。時聞野草之中有駒哀鳴，其聲甚異。衆往觀之，即一小駒也。衆少年遍巡四野，尋求叨馬，要以乳哺。叨馬已無在也。即知無叨之駒，而將宰殺之，以助遊供。妓女止之曰：「此眞駿馬也，其鳴也有奇聲，其相也有異骨，豈可忍殺之乎。」衆少年皆從其言。次日，上地村儀保倏聞其事，往視此駒，果異常馬，而身體甚痩，不能吃草。即拉來此駒，日給米飯以喂養之。至于稍肥，繋之於野而草喂之。時有人失火，燒盡原野，牛馬皆死，獨此駒所在火不延燒。駒已無恙，今名其處曰燒廻地〈燒廻者，四面燒廻，而中閒不燒之謂也。〉。厥後，此馬年齒已長，疾走如飛，名之曰御寶瀨馬。時人歌曰：「野國馬〈名馬〉後兮有斯馬，御寶瀨馬前兮無飛鳥。」一説越來郡邑有少婦女，生下一子，未閲數月，其子罹病夭死。少婦晝夜慟哭。一日，少婦深憶其子，不得已出于御寶瀨之野，已慰嘆愁之心。倏看農民拉來一駒，喂乎原野，而駒體甚痩，難以站歩。少婦往問之，農民曰：「牳馬生此駒，已隔數日，牳馬頓死。予用心喂養，而此駒馬無有吃乳，日日漸痩。故此拉來此野而草喂之。」少婦聞之，愈感尤憫。請移家宅，日夜乳哺，以致成長。於是乎，骨體異常，其走如飛。遂名之曰御寶瀨馬。此二説歴世久遠，不知孰是。

94 一　往昔之世，首里有崎山里主者，嘗居于此。其爲人也，賦性實朴，賢德絶倫。由是後世之人深慕其德，崇信爲嶽。名之曰崎山森。

此巻倶鄭。

95 一　昔知念村有一人名曰古根，職在大掟。爲人孝順，行事正直。見人行善，喜而愛之；或其貧苦，出財資之。有人爲惡，務而敎之；竟其不從，以義責之。訟者經其一諊，無不心服，惟枉者畏至于其前。是以村人爭訟，必願大掟前明斷。自此郡人呼大掟前，皆肅然而畏。今稱貴人必加前一字者，蓋自此始。時王聞之，深嘉其人。一日，幸久高島，路經知念村，忽遇大雨。王諭從臣曰：「前路尚遠，大雨不止，當暫停駕于此村。」竟臨古根宅，召出見之。憐其無妻，即命娶内閒村女也。奈無子，乃命妻族一人爲之義子。及死，義子繼授知名地頭，職稱内閒大親。嗣而發帑金構屋于知名城，使其守之，以爲東幸聊憩之所。大親深受其寵榮，毎新收米，必作神酒以獻。一日，遣使獻之，行經佐敷村，前被盗民奪去。次後亦然。大親勇力出衆，心設一謀，扮爲小民，親挑神酒前來。果有盗民來奪，早被大親擒獲。盗民哀求免死，大親反覆敎之，竟放彼去。盗民深感其恩，將水田數十畝謝恩報德。大親固辭不受，盗民泣拜進之，大親乃受之。其田今在佐敷村，而所謂知名田者是也。一年凶荒，五穀不登，惟知名田大熟。一日，盗民約有四十餘人爲羣割稻，大親勵勇擊散，暫坐石上而歇一歇，惜大親被其暗夜射死。至于尚豐王時，以其所守之屋移建知念城内，今稱知念御殿。至尚貞王，改爲瓦蓋。

96 一　徃昔知念閒切安座眞村有一人名叫大神宮，身長一丈，力大無比，年一百二十而死。葬後三日，隨俗開視，只有木葉滿棺，其屍無跡。裔族以爲神仙，建祠村内，毎年四月十八日祭之，即今之大神宮祭云爾。其子名曰親嶽，身長力大，不異于父，武藝冠衆。時大島謀反，王命親嶽討之。奈大島兵衆，官兵甚寡而歸。由是王親征之，親嶽扈從，大建奇功，賞賜田地。其地在南風原閒切與那覇村，即今所謂古羽眞志田是也。因叫與那覇親雲上父大神宮卵包大，至今子孫皆然。

97 一　徃古本國未有鐵匠，下志喜屋村有免之大親者，七次私自至中國交易，終遭兵亂，留在七年，始學鐵匠而歸。

98 一　徃古仲城閒切安里村，有一人夜漁爲生，毎捕魚而回。時徃佐久川〈井名〉洗足，必有一美人在川邊，酌酒于壺以賜之，曰：「切勿以語于人。」其妻見夫毎夜醉回，甚疑而問，無言可答，乃以告焉。妻跟夫而徃視，果有一壺酒變爲水。自此美人不來云。今毎稻祭，祝女戴點此川之水。

99 一　仲城閒切安里村有神祠名曰安里寺，奉置靈石四位，而稱安里權現。昔有人久患痼疾，一日出海魚釣，忽然風波起，即回船泊于屋宜港，歇臥砂涯，忽見靈石三塊從地湧出，作人語曰：「吾乃神也，汝盡誠尊吾，則汝體自健，而百福併臻矣。」其人驚醒，乃一夢也。怪而掘沙，果得其三石，占之巫家，巫言大吉，乃奉之回家，即覺身快，爰取靈名，一曰和良爲喜與，二曰宇志安慶嘉那志，三日威部津嘉佐。未幾，又有靈石一塊浮海而來，即名曰餘利嘉與良，而與前三石合爲四位，遂建神祠置之，而致虔誠。從此其人病癒，家而富，子孫昌茂，于是村人稱爲安里權現，而接踵求福云。今有其裔孫女主祭。

100 一　昔西原閒切嘉手苅村有一人名叫五郎。其勇力過人，常好歌絃及相撲。〈俗戲〉當祭遊之日，徧過遊場，作相撲戲，無能敵之者，而其名大聞。及死，葬之御茶多理墓。其氣不散，或有叫聚羣鬼之聲，或有作相撲之喊，或有唱歌彈絃之音。從此人號御茶多理五郎。日暮天陰，則人不敢過于其墓邊。歴年久而乃止。

101 一　昔西原閒切棚原村有一祝女，名曰稻福婆。曾與諸祝女鳴金鼓，唱神歌，而遊于本村上嶽，獨稻福婆忽然不見。其子孫聞而大驚，東尋西訪，竝無踪影。後三年，我謝村有鍛冶屋大主者，出而釣魚，忽見死屍漂海而來。撈而視之，頭禿無髮，貝螺附體，其氣未絶。即用粥湯以救，未能即言。人聚視之，其子孫亦來，不知爲何人。良久自言：「我乃稻福婆也。前年偶遊海底，進于龍宮，〈俗叫儀來河内。〉賜食以鹽螺類。」言畢，吐者色黄，于是人始號儀來婆。其子孫問龍宮之事，婆諱而不話。時王欲問之，婆至奉神門外，人聚爭視，只見其收手于兩腋，忽然不見。子孫四尋，竟得之于其上嶽。婆八十餘歳而死。曰婆死于嘉靖年閒，或曰死于萬暦年閒。

102 一　徃昔西原有幸地城，其主名曰熱田子，勇力過人，人皆懼之。隣有津記武多按司者，與熱田子相交情熟，曾見按司夫人甚有艷色，心常思之。一日釣魚回時，見其夫人沐髮于亭良佐井，熱田從其背後，暗以脚指摸其屁而戲焉。夫人怒，以告按司。按司大怒，即欲謀之，只懼其勇，未敢動兵。熱田知之，遂召入謀士相議，若不早謀之，恐被其害，乃其謀如此如此。便徃見按司，按司設酒待之。熱田曰：「吾聞按司有寶劍一口，懇求一看。」寶劍到手，便揮其劍，斬按司爲兩段，妄殺家屬，只欲留其夫人納之，夫人竟自投河而死。今歸仁按司聞之大怒，親携大軍討罪，鳴鼓急攻。城中兵寡，熱田忽生一計，出迎謝罪，請入城中，大設酒席犒之。今歸仁三軍大醉而回，熱田伏兵于翁長村北山而殺之。今歸仁死于此，故名之曰今歸仁山。時有按司長四人，相約擧兵征罪，熱田遂亡。其墓在石嶺御嶽之東，今有其裔，多在翁長村守墓。

103 一　徃古南風原閒切與那覇村，有一人偶拾一髢于與那久濱。其髢異常，拾者驚怪，即欲還之，未見其主。次日尋主，果見一女，貌美不俗。則受之日：「此乃我物也。汝眞是善人，則可隨吾而遊。」引入海底，海開爲路。俄到龍宮，沙場開座。神背屏石而坐，其人侍坐。大設酒席，海中珍味，無一不備。歌舞管絃，何樂可比。不覺三月，忽起郷思欲歸。神曰：「汝在此已經塵世，三十三代子孫無在。不如爲神享樂于此，何必欲歸。」其人爲未久而辭，乃神授紙包而囑曰：「汝携之而去，則向處爲路。若致故郷無托身處，必可帶之又來，切勿開之。汝其謹之。」拜受而出，果向處有路。頃刻到與那久濱，訪入郷境，果無一人相識者。乃向郷人指一宅曰：「此昔吾之所居歟？吾孫何在？」郷人皆笑，以爲癲人。無可奈何，只得登村前丘頭，將所携桑杖插于坐側，而穩作根焉。〈穩作根者，球國古語，即坐歇之謂也。〉于是尋思紙包之中，必有良策。開而視之，包中只是白髮飛起附體，即衰老不能動而死。葬之于此，因名穩作根嶽。後世以爲神而尊之。今其嶽多有桑樹，其杖生而其傳種云。

104 一　徃古神里村有老農夫，貧困無比。當稻穗祭之日，獨耕于竹富森。忽有異老問曰：「是日人皆閒遊，何故獨耕？」答曰：「吾貧而衰老，雖日耕，猶不足以供食。若今日不耕，亦將及餓，是以獨耕。」又問曰：「別有所苦乎否？」曰：「有。唯是祭日，村人例裒舊米，作神酒以祭焉。雖極貧，亦裒之。此吾之所苦也。」異老曰：「吾乃此村之神也。從今免各殿祭，惟作麥神酒以獻于奴，留殿内可也。」言畢，化風而去。從此，唯此村奉遵神命，作麥神酒，傳至今云。

105 一　徃古南風原閒切津嘉山村安平田子，勇而巨富，家人亦衆，無不備者。構大屋于津嘉山與喜武之際而住居焉。一日，大宴以飲。時有具志頭閒切人過其門外，酒欲即動，遂托辭以口渇而入求水。惟與水而不與酒，則挟恨進讒于時王。以其有逆志，王命官軍討而誅之。未幾，有古葉〈樹名〉、眞根〈草名〉併樹木叢生于其宅。其妻子大驚，遷于別地。遂以其宅爲嶽，名之曰安平田嶽。

106 一　徃昔有三十六姓之一之裔，姓鄭名憲，力大而勇，官在大夫，人稱鄭大夫。一夜天陰，忽聞門外勵聲，大呼大夫數聲。大夫即欲出，其妻止之曰：「異聲可畏，當必有故，請警防之。」大夫懷刀而出，只見大牛目如日光，大吼一聲，直向大夫飛來抵觸。大夫即揪住其兩角，推去推來，遂推到唐守森前，相鬭一夜，勝負未決。大夫遂用盡平生之力，推住之于一岩壁，其牛不能再動。至于天明視之，乃歴年敗龕也，因名曰鄭大夫岩。其岩今猶在唐守森前。

107 一　昔那覇呉氏比嘉親雲上妻名叫諸樽，其力甚大，乃力士鄭大夫之妹也。其夫家貧，諸樽日販于首里市以度日。晩回，及過浮繩美御嶽前，忽有強盗數人來劫奪其貨。諸樽一人揪到，數盗將大石壓其脚，倶不能自脱。至次日，路人皆不能力救。幸見鄭大夫有事于首里而來，諸盗哀求救命。大夫擧石放之，曰：「非吾之妹，不能動之。」今以此石蓋于其嶽前溝，傳叫鄭大夫石。

108 一　明弘治年閒，久米村有三十六姓之一之後，姓鄭名玖，俗名與那覇親雲上。生性聰俊，爲人忠厚，性行善事。曾當朝王之日，五更正，過浮繩美御嶽前路。忽遇一老人牽馬匹而來，繋鞍以火炭二包，乃扯玖袖曰：「吾遠來見公，且時刻太早，請必回家。」玖異其人，同回到家。老人曰：「聞公常行善，廣施財以濟窮困，吾慕其德而來，公其彌勉之。」言訖，乃賜炭二包而去。後令家僮燒此炭，僮言不燒，疑視之，皆黄金也，以致巨富。

109 一　讀谷山閒切有一岩之小穴，内有二鏡，土人爲神祟之。徃昔有一商客駕舟來竊取此鏡，自此久無順風，謝罪奉還，即得風而歸。

110 一　徃昔有喜舍場公者，創建此邑，因名喜舍場村。是故至今毎年二月，村長皆祭其墓。墓在本村後岩。

111 一　徃昔喜屋武閒切束邊村有名曰樽良知者，身材雖小，力大無比。偶有國頭船載材木來賣之，樽良知欲一齊收買，舟人不肯讓賣，即樽良知怒而牽上其船于沙頭而去。舟人恊力而不能牽動，奈搬材其宅，謝罪賣與，乃樽良知放船于水而遣回。又有一力人，號大里鬼，聞其力名，意欲以力相爭，遂携鐡棒尋樽良知，取野路來。見一農夫耕田相問，言及來意，農夫冷然微哂，便擧其鐡棒，用力插入田地，乃謂大里鬼曰：「吾乃樽良知之家人也，吾主之力倍于吾，汝試拔是棒，則可知其力矣。」大里鬼不能拔之，大懼而歸。伊農夫即樽良知也，假稱其家人以驚之。後樽良知常率家人出耕，張傘坐視其耕，日晡傘弛，便家人罷耕而回。一日向晩，傘猶不動，家人怪而近視，其死而端坐，遂葬于死處。年久，試看其髑髏，滿内結實，略無中虚，其筋骨聯屬不解。今人送死，過其墓前，不敢鳴念佛金，而擧哀其故，不傳。

112 一　喜屋武閒切束邊名村奥閒里之子武勇出羣。時王加兵于與論、永良部二島，奥閒亦從師而行。臨行時，正當其妻生子射弓之日，因而設慶宴，俗語謂之宇波慶父。奥閒食其宴而起程。于攻取時，奥閒出尖奮勇，早被暗箭射中眉閒，便拔其箭，箭鏃折在頭内。奥閒轉加氣力，勦勝而歸。到家請醫，取出箭鏃，傷重遂死。其遺命子孫勿食宇波慶之飯，其裔孫至今不食焉。

113 一　潮平村原係北山，今歸仁按司裔孫之所建。曾有其裔一人，隱居安波根下口〈地名〉，即海邊地平處，于是造鹽爲生。後卜地荒野，艾去卉草，伐除惡木，以開一宅而居。至其子孫之繁，漸開數十家，宅遂爲村。因其鹽家一族所居，名曰塩平村，後改潮平。今村人不敢忘其所由出，毎年二、五、八等月，會集設祭，遙向北山而拜。

114 一　久米島仲里閒切阿嘉村，原是仲城之下，有一人卜地，始開一宅于是村而移居，稱爲阿嘉大親。自是漸漸人聚爲村，因名阿嘉。

115 一　徃古有僧漂至粟國島，見島北洞中盤石立，略似佛像，乃謂可以爲阿彌陀、藥師、觀音三佛，而崇致奉供，遂寓身此洞而居焉。後死洞中，首西而化，故其髑髏化石附西邊石壁，今猶省形如髑。其餘骨骸不化，而有少存者。又其所用竈石三塊、螺鍋一口，亦化附石壁，猶亦有其形。是以今叫洞爲寺。而正、五、九等月，島人詣洞中佛前祈福云。

以上蔡記。

116 一　具志頭郡銀河原里中地，有一人家住居，夫婦家道貧乏，釣魚爲業。一日，其家僕坐駕小舟，出海釣魚，陡遭颶風，漂到南島。繋舟登岸，周視其地，地肥水甘，萬物繁茂，可有人而居也。已過數月，南風歸國，乃告主人曰：「吾所到之島，有肥土甘泉，宜以建邑而栖居，願小人與主人相共移居其島哉。」主人將移南島縁由告其妻，預備五穀種子并諸菜種子，將開船航海。其僕騙告主人曰：「諸種子皆集在于此，唯忘磨石而已，請君急去拿來。」主人回家，拿來磨石。其時一僕船放中洋，主人拿來磨石，叫呼其妻，妻下涙曰：「爲僕所騙而去，素聞彼島多有大蘆，妾遷居之後，屡流蘆竿之本刀一切，亦末刀一切，漂到此地，應知未死，若不漂到，則應知已死，請乞約信誓言，記心勿忘。」遂開洋而去。家主將其持來磨石投銀河小塘，芒芒回家。今銀河之邊有磨小塘者是也。

117 一　多多那城岩下有多多那按司墓，以木板代陶瓦蓋葺。其墓中有一個朱塗厨子。一日，具志頭郡座嘉比邑有眞苅者，竊徃墓處，盗取板柱作桶作戸，從多多那按司墓如虹，光氣射眞苅家。其夜，眞苅家盡爲燒灶。自是眞苅不動手足。女子染癩，朝夕食吃人家，終餓死道路。

118 一　具志川郡安慶名村有一異地，名曰普利久地，不甚寛闊，放火地上，即其地周燃，或至七八日，或至三四旬，其火不滅，是以村人不敢放火其地。

119 一　徃古之世，具志頭郡新城邑有清泉井。毎稻大祭前三日，邑人擔此水釀作神酒，以獻五穀神。此時新城邑有眞加戸者，好作神酒。主人令眞加戸釀神酒。眞加戸自晨至暮，汲水以甕已，身體倦疲，將其水甕放在井邊，仰天踞坐，哭涙如雨。忽有白髮老人出現，問其縁故。眞加戸對曰：「國中諸郡皆有稻穗祭，又有稻大祭。毎祭祀時，釀神酒，祭五穀神。今當稻大祭，徃來勤苦，挑水釀神酒，身體憔悴，故予啼哭如此。」老人問其姓名，曰：「新城邑眞加戸也。」曰：「汝徃告酋長，自今以後，具志頭郡稻穗祭一次而可也。又此井名叫眞加戸井，以給于汝。若有汝出門之時，必唱積川原眞加戸井産生水之句〈俗叫毛武水〉，而出門他行，必無禍難，有多福，終乘雲上天。」自是之後，具志頭郡稻穗祭一次，不敢行大祭之禮焉。新城村今有眞加戸井是也。

以上梁記。

120 一　徃昔之世，有根指部親方者，在法司官時，琉球轄下大島有謀叛之心，急整兵，不可不拒禦。王即命根指部爲大將，率領大軍徃征。大島小不敵大，力窮被擄，竟受其誅。根指部大得勝，其功已畢，奏凱而歸。厥後，大島民人以根指部征大島時擅殺百姓事告訴于王。王大怒曰：「大島在吾外島，政敎所施，未嘗及也。然則有罪者則正之，無罪者則勸之，是專吾撫恤遠人之至意也。汝何違吾意，擅殺百姓！」根指部遂得其罪，革去官位。由是根指部奏請：「雖我革去官位，少不恨怨，只願許着衣冠。」幸准其請，自此要行國頭郡以退隱。路經浦添驛之前，時有一員朝官亦過其驛之前，偶然相遇，見根指部所戴之冠，冠前爲後，冠後爲前，以爲經過。官員問其故，根指部曰：「我曾征討大島時，擅殺百姓，故坐其罪。因此要隱于遠，漫漫以行。然我自士籍出身，經任法司官，蒙多少俸祿，養父母妻子，浩蕩洪恩，頂踵難報。是以吾所戴之冠，前後相戻，前向于王城而拜謝。聖主之意，未嘗相忘，故我冠如此。」官員聞其言，進城直奏王。王感其意，宥根指部罪，即命爲國頭首里大屋子，兼拜座安之大屋子。今其墓在大宜味郡與國頭郡之境，至今子孫致拜祭禮云爾。

121 一　徃古之世，與那城郡屋部村毎年屡遭火災，燬失房屋，民不勝其憂。一日，有君眞物出現，囑村民曰：「屡有火災，乃以有屋部之名也。若不改屋部之名，不得免其火災。早改名以叫屋慶名，即火災可以止矣。」村民聞之，拜謝已，改叫屋慶名。自此以後，未嘗有火災云爾。

122 一　自徃昔世，與那城郡安勢理村人家悉不蓋屋頂。曾有蓋之，暴風陡起，吹落屋頂。由是安勢理村迄于今世不蓋屋頂云爾。

123 一　與那城郡有一深淵，其深千尺，不見其底〈俗曰屋部津美由〉。左右有嶽，其邊有田地。安勢、理饒、邊屋、慶名三邑之民，浮舟航彼地，以爲耕種。或取薪材，以爲日用。若有守制者，混在舟上，海水忽變爲赤，波濤大起，船隻難徃。屡次效驗。是以徃還之民，毎過其淵，必脱其頭巾，不敢言。亦兩嶽之頂，有光輝上天，有從天降下。自古至今，猶有其驗。一説徃古之世，倭船飄風過此淵時，偶被海水所捲，船已覆沈。船上之人，盡皆溺死。自此而後，或晴天日，有搖櫓歌人出見之。倭船揚帆，現浮海面。暫時之閒，不知何處化去。人人奇怪之。毎過此淵，脱去頭巾，正襟危坐，不敢言云爾。自古至今，時時有奇怪，必見晴天之日云爾。

124 一　徃古之世，眞壁郡有眞壁按司者，飼一個名馬〈名曰白馬〉，按司愛之如珍寶一般，人人看之，覓求者甚多，然而按司不肯依人之求。國頭按司意謂：「我望他名馬已多年，無計可望。」于是率領軍兵，攻圍眞壁城。眞壁按司奈小兵不以可拒，密招其弟垣花按司，請雇他兵，即兩按司爲大將，出城外相戰。未數合，爲國頭按司被打滅，兩按司遂死其難。自是以來，但眞壁村未嘗有白馬産下，村人亦不飼白馬云爾。

125 一　徃古之世，眞壁郡宇江城邑有一個人，名曰久嘉喜。鮫殿夜夜出海邊，以漁爲營。一夜，有人來而取魚，不知爲何處人。日徃月來，遂以結肝膽交，毎夜相共以漁爲營。容貌有時變，言語亦不常。自此，鮫殿意謂彼人非人閒，鬼變爲人閒，不可久交。若久相交，恐爲之被害。一夜，漁畢，將歸家竊窺。見其所徃，直徃去當山〈在本邑前〉，化入一株桑樹，而不見其跡。見是桑樹歴經千古，甚爲老木，可變妖魔，決然無疑。鮫殿心中大驚，回家説知婦一遍。遂令婦窺其出漁時，盡燒桑木。自是，妖魔無所住居，即徃國頭住居焉。一日，鮫殿有事在首里，邂逅逢朋友于市，共入酒家。稍久，燕宴説話之閒，鮫殿以前燒桑木，遂去魔事，直話朋友。他朋友忽發怒，將其所帶小刀刺鮫殿指之閒。奈不知鮫殿魔變爲朋友之貌，遂被金瘡而死。即葬于本邑屬地前原。鮫殿其未死時，形體異人，肌如鯖鮫。但其指之閒，許如人閒之肌。故他妖魔特刺鮫殿指之閒云爾。

126 一　眞和志郡識名村，原來茫茫荒野，無有人家，夜夜有光輝射斗牛閒。時有大阿母志良禮者〈崎閒知之妻也〉，竊行見之，嵐風冷冷，夜色暗暗，四顧無人，但有一洞，其内安置賓頭盧一體。大阿母意謂：「夜夜有光輝射斗牛閒，此誠賓頭盧爲靈應，決然無疑。」因而尊信之，無祷不應。人亦聞之，尊信者甚多。此時尚康伯〈大具志川王子朝通〉罹于貴恙，大阿母聞之，到王子府上，將他賓頭盧甚有靈應事轉達王子。王子大喜，恭許愿病日愈，甚有驗，貴體如常。由是捐資銀創建宮竝寺，亦構房屋于其側，令大阿母看守之。自是大阿母毎月朔望齊戒沐浴而尊信焉。至于其後，朝議達王上，遂爲官寺，於其側空地墾開一宅，賜大阿母而住居。他大阿母有一女孫，通身悉白，髮眉如雪。爲其人也，謹言語，尊佛神，常食素菜，甚忌魚肉。一日，他女孫徃去宅邊榕樹之下，忽化不見其跡。家人奇異之，尊以爲神，毎奉供物于其神主，必用素菜。自是大阿母吩囑家人曰：「自今而後，彼榕樹勿伐勿折，神靈所在也。」人亦聞之，尊信者多，遂以爲神社。徃古之世，識名村無有人家，但有大阿母家宅而已。自中古後，漸漸人集，創建村邑，名之曰識名〈俗曰寺識名〉。

127 一　徃古之世，中城郡喜舍場村有喜舍場子者，一日登喜舍場嶽，以爲遊觀。閒見有東海一洲，乃招其妹眞志良代，吩囑之曰：「我見彼海中之一洲，即人可住居之所也。後年必可建村邑，早與汝共航于彼洲，始爲住居，如何？」遂約相窮，期一七日，齊戒沐浴，二人相共泛舟，求彼洲以爲住居。至今子孫綿綿，以致繁衍，遂爲一島，即今津堅島是也。亦本島海邊有一石〈俗叫津堅瀨〉，昔喜舍場子渡海來到時，始蹈此石以入其島。亦有一石〈俗叫祭瀨〉，眞志良代始蹈此石以入其島。喜舍場子、眞志良代二人既終天年，遂葬于中之御嶽，祷之必應。故至于今以爲崇信，而嚴禁男女入其内。毎有許愿，必在其外恭供祭品，致拜祭禮云爾。

128 一　喜屋武閒切上里村之前有一岸，其麓在新崎，其端臨海中七八閒許〈俗叫波那普儀伊部〉。有人行其邊，大出惡聲，以呼無鼻。即猛浪大起，雷霆如驚，至今有其驗。

以上毛紀。

129 一　徃昔之世，本國之人無有浴室，家家煎滾，自己沐浴。一日，日本人貿易坻國，始造浴室，以備人之沐浴。今名其地曰湯屋。

130 一　徃昔之世，大島、鬼界、德島、由論、永良部等五島竝國頭地方及西海諸島等處納貢中山，必船隻來于泊津也，故名其邑曰泊邑。此時置官吏于泊御殿，以治諸島之事。大島等五島暫屬薩州，將其國頭及西島等事分授各座。由是廢去其殿。至于今世，石垣猶存。

131 一　徃昔之世，日本僧有喜才者，嘗有犯法獲罪，遂問流于馬齒山。已歴數十年，忽染病而卒。邑人葬之於渡嘉敷伊保崎，遂尊信之，以爲神嶽焉。毎年六月稻大祭日，必供神酒香品等物，以致祭祀焉。

132 一　徃昔之世，日本隅州國分人有鮫島氏者，赴麑府時，陡遭逆風，漂至本國，旅駐於親見世。已閲數年，遂娶宮古島女，而生一男兒。即結欹髻以爲球民，名曰安里掟，而住居於久茂地。後亦移居於若狹町村，常以引物爲産業，後亦徧敎于國中。本國轆轤〈俗叫引物工，又轤盤工〉自此而始。

133 一　徃昔之世，聞得大君加那志帶侍女數十，坐駕海船，赴久高島以行祭祀。徃抵中洋，陡遭逆風，漂至日本，已經歳月，杳然無跡。是時琉球旱魃甚極，五穀不登，民人困苦。由是招集諸覡巫輩，頻頻問之。覡巫僉曰：「想是聞得大君加那志爲風所漂，滯在他國之故也。」一日，有君摩物神曰：「今大君加那志逗在日本，汝等須早撥船徃至日本，以爲迎回。」于是場天祝女奉命爲船頭，大城祝女爲船筑，而帶女數十人駕船開洋〈場天祝女出船時，許願沙明川而徃焉。沙美川乃是場天祝女之父也。〉赴日本國。順風吹起，不閲數日，直至一處，恭得覿大君芳顔。即場天祝女跪于御前曰：「妾等特來此地迎接大君加那志也，願早還故郷焉。」大君加那志遂同他還棹，回至場天濱。〈一説回至齊場嶽下待垣泊，未知孰是。〉沙明嘉出於海邊，恭獻酒盃，以爲喜迎之禮。大君加那志不欲歸本處，但於大里郡與那原村結構宮舎而住居焉。後薨于此，即收其靈骨埋葬。三津嶽人尊信爲神。又云：琉球海原無多志好魚，場天祝女自日本帶來此魚而歸回球海。由是場天祝女在場天濱時，此魚浮來于此濱。又在與那原時，亦浮來于彼濱。但隨其祝女所在而浮來焉。

134 一　徃昔之世，日本國人一名漂流宮古水納島，而栖居于此，朝夕悲憂焉。一日，有鷹鳥飛來此島，其人獲之，則素所飼之鷹，而翅有米粉袋也。日本人深奇異之，亦感動故郷之心而啼哭矣。遂嚙一指，取其血，硯筆二字書於袋上，以便飛去。未閲數日，鷹帶硯筆飛來，半途氣疲力倦，斃於滄海漂來石泊濱。日本人看之，深惜鷹落，死而葬於此地。自此之後，毎年鷹來，必聚集墓上，而今之人看之，莫不感動者焉。

135 一　徃昔之世，有大和人遊到本國。其爲人也，賦性仁厚，和睦人民。恆勸農業，且敎忠孝。而未歴數月，染病而卒。人皆哀憐之，葬之于友盛嶽。厥後至靈至感，屡次神驗。由是村中之人尊信爲神〈曰大和祠、船頭殿、加那志〉。而今行旅者，必到于此而祈祷焉。

以上七章鄭。

136 一　徃昔之世，兼城閒切糸滿村北有一岩，名曰白銀岩。徃昔幸地村人有美殿者，遷居此村，借倭人之銀，數次違限不償。一日，倭人來索其不在家，倭人怒而徧尋，竟得美殿于其岩下，便要拔刀殺之。美殿哀求曰：「我豈敢長隱而騙汝，奈目下無力可償，今又失信，心深慚之而隱焉耳。懇求寛恩免死，來年不敢再違矣。古人有言：心怒則勿動手，手動則當戒心。請其思之。」倭人聞之，甚爲有理，乃寛限而去。倭人歸國，半夜到家，暗開門戸而入，只見其妻與奸夫相抱而寢，即怒，拔刀在手。忽思美殿之戒，乃擧火照視，方知母之伴寢也。從來其母毎子遠出，恐有奸人逼涜其妻，暗地扮作男粧，相伴而寢。伊倭人因聞其戒，全母妻之命，感激不已。嗣後又到琉球，携酒謝之。時美殿預備銀子償還，各感恩，而倭人不肯受。美殿亦固請，竟其銀無所歸，乃埋之岩下，各表其志。後人因名曰白銀岩，遂爲威部而尊焉。

137 一　徃昔之世，眞壁村有首里大屋子者，一日掃浄湖波嶽伊部之前，忽其靈石一位跳躍，大屋子異之而祈曰：「果有異靈，請登吾掌。」言未畢，便跳飛來，坐于掌上。于是構小庵于嶽麓，又移其嶽靈石二位伴爲三位，安置于庵後。大屋子奉命赴薩州許願，果無恙。歸國時，帶小殿來遷之，子孫世尊之。至于康熙初，臨海寺住僧改爲瓦蓋殿，久而頽壞，復爲茅蓋。至雍正六年戊申，村人裒財復建瓦蓋殿，深一丈五尺，闊一丈二尺。

138 一　久米村南有里閭，俗叫大門。其前有空地，形如半月，古人以爲龍頭。於其左右置雙石爲龍眼，植雙樹爲龍角，以里中大街之蜿蜒爲龍身，以中島水邊之團岩爲龍珠。蓋夫龍者，陽物也，靈物也，切勿以死屍出入是門。若以涜其靈，則必龍怒以起颱颶，而爲國家之災矣。其説傳來已久矣。于順治七年庚寅，使者新納形部殿身亡，公朝不信其説，遂以其棺槨自是門入而葬之。未幾，果有颶作。又康熙四十八年已丑，有愚蠢人夜出新屍于是門，是年七次作颶風，以致大飢。

以上三章蔡。

139 一　小祿郡儀閒邑之西，有一山崗，峩然高秀，樹木最茂。下有洞窟，形似箕器，深闊幽雅，似乎神在。一日，有人奉正觀音像于其中，以致尊信，至聖至靈，祷無不應。至乎近世，日本諸舵工喜損資金，創造拜殿。且復有一洞，亦供養賓頭盧，今無有人崇信焉。

140 一　徃古之世，八重山名藏村，農民之家，有兄弟二人、妹一人。長男名發金，次男名玉皿，妹名思務本。夫發金之爲人也，邪侈淫僻，横恣甚熾，上不信神，下不愛人，常自爲暴惡而無忌憚也。時有一女神者，名曰思度大主，靠着其妹曰素，日本之神也。嘗有姉妹三人，來臨中山。姉住居首里東冕嶽，屡現神威，以救世人。吾與小妹前至久米山，各移一山居焉。遂次姉深厭山勢太卑，移來此島而住居。思度嵩以爲守護本島之神也。然而發金未信，曰：「若有神靈，能招山海異物，以爲示視。」妹曰：「欲看其異物，當徃池塘地。」發金果徃其地，忽有一大猪，身長七尺許，自山中而出來。發金見之，攘臂摩拳，擒來打死以喰焉。曰：「海中亦有怪物乎？」妹曰：「欲看其怪物，亦徃潮嶺地。」發金急徃其地，遙望碧海，波濤大起，滔然掀天，内有數十丈鯖魚，從浪裏躍出。發金大悦，脱衣入海，捉出亦吃焉。曰：「海山異物，吾既見之，若神有靈現，令我瞻之。」妹曰：「神明至靈，出現誠難。」發金曰：「出現至難，此島無神也。」妹曰：「瞻神靈現，非輕易之事也，亦非至難也。」遂與他發金倶登思度嶽頂上，召出神座之中。忽有神出告曰：「汝常不信神，反爲漫褻，故出現吾身，以爲敎誨。今給汝吃糠而歸焉。」果見糠粃漫然，從空中而降。發金大怪之，大驚之。觀其左右，仍變山野神，亦無踪跡。急忙歸家，即渾身生虱，共攢食之。殆及半死，忽然發怒曰：「吾得此病者，汝之所致也，豈可饒你性命乎？」慨然起床，把刀刺殺小妹。發金亦不數日而死矣。其屍骨遂化爲石，現在名藏地。諸神收妹屍骨，葬之于思度嶽。其弟玉皿大奇異之，即於名藏地築石爲封，始爲大神。〈名曰照添照明志。〉而有求祈者，必到于此而祷焉。

以上二章鄭。

141 一　成化年閒，銘苅邑有銘苅翁子者，其爲人也，賦性敦篤，心志清潔，而不事浮世，愮愮度日。一日之晩，出天久野，散歩徘徊。忽見一女人出送法師，從山上降，到于山半。〈其地有一小洞，洞中有水流至外地。〉亦有法師出送女人，自洞中出，登到山上。翁子問法師曰：「法師是誰？女人是誰？」法師曰：「我是住居此地者也，他女人是栖居山森也。」既而回入其洞内，而不見其形也。翁子大驚且喜，題奏之于朝廷。王遂怪異之，特令輔臣知其實否。他臣向洞掬香以爲拜禮，其香不點火而自然燒燃，即知其爲實驗。因是創造此神社，名曰天久社。又建寺院看守其神社，名曰神應寺。即有人神詑云：「我是權現神也，女人乃是辨財天女也。今爲普濟衆生而出現此地也云爾。」從此之後，黎民遠近皆詣其神社而祈福焉。其寺院素建神社之左，而今寺院素號大島倉。而大島、鬼界、德之、永良部、與論等五島納貢於中山。時他五島船隻繋于泊津，以爲交納方物之處也。萬暦年閒，其五島暫屬薩州。由是裁去其藏，將泉崎邑潮音寺亦造于此地，以看守其神社也矣。

此一章鄭。