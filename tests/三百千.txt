人之初，性本善，性相近，習相遠；
苟不教，性乃遷，教之道，貴以專。
昔孟母，擇鄰處，子不學，斷機杼；
竇燕山，有義方，教五子，名俱揚。
養不教，父之過；教不嚴，師之惰。
子不學，非所宜；幼不學，老何為？
玉不琢，不成器；人不學，不知理；
為人子，方少時，親師友，習禮儀。
香九齡，能溫席，孝於親，所當識；
融四歲，能讓梨，悌於長，宜先知。

首孝弟，次見聞，知某數，識某名。
一而十，十而百，百而千，千而萬。
三才者，天地人；三光者，日月星；
三綱者，君臣也，父子親，夫婦順。
曰春夏，曰秋冬，此四時，運不窮；
曰南北，曰西東，此四方，應乎中。
曰水火，木金土，此五行，本乎數；
曰仁義，禮智信，此五常，不容紊。
稻粱菰，麥黍稷，此六穀，人所食；
馬牛羊，雞犬豕，此六畜，人所飼。
曰喜怒，曰哀樂，愛惡欲，乃七情；
匏土革，木石金，與絲竹，乃八音。
高曾租，父而身，身而子，子而孫，自子孫，至曾玄，乃九族，人之倫。
父子恩，夫婦從，兄則友，弟則恭，長則惠，幼則順，君則敬，臣則忠，此十義，人所同。

凡訓蒙，須講究；詳訓詁，明句讀。
為學者，必有初，由孝經，至四書：
論語者，二十篇，羣弟子，記善言；
孟子者，七篇止，講道德，說仁義；
作中庸，乃孔伋，中不偏，庸不易；
作大學，乃曾子，自脩齊，至平治。

孝經通，四書熟，如六經，始可讀。
詩書易，禮春秋，號六經，當講求：
有連山，有歸藏，有周易，三易詳；
有典謨，有訓誥，有誓命，書之奧；
我姬公，作周禮，著六典，存治體；
大小戴，註禮記，述聖言，禮樂備；
曰國風，曰雅頌，號四詩，當詠諷；
詩既亡，春秋作，寓褒貶，別善惡。
三傳者，有公羊，有左氏，有穀梁；
經既明，方讀子，撮其要，記其事。
五子者，有荀楊。文中子，及老莊。
經子通，讀諸史，考世系，知終始。

自羲農，至黃帝，號三皇，居上世；
唐有虞，號二帝，相揖遜，稱盛治。
夏有禹，商有湯，周文武，稱三王；
夏傳子，家天下，四百載，遷夏社；
湯伐夏，國號商，六百載，至紂亡；
周武王，始誅紂，八百載，最長久。
周轍東，王綱墜，逞干戈，尚游說。
始春秋，終戰國，五霸強，七雄出；
嬴秦氏，始兼并，傳二世，楚漢爭。
高祖興，漢業建，至孝平，王莽篡。
光武興，為東漢，四百年，終於獻；
魏蜀吳，爭漢鼎，號三國，迄兩晉。
宋齊繼，梁陳承，為南朝，都金陵；
北元魏，分東西，宇文周，與高齊；
迨至隋，一土宇，不再傳，失統緒。
唐高祖，起義師，除隋亂，創國基。
二十傳，三百載，梁滅之，國乃改；
梁唐晉，及漢周，稱五代，皆有由。
炎宋興，受周禪，十八傳，南北混。
十七史，全在茲，載治亂，知興衰；
讀史者，考實錄，通古今，若親目。

口而誦，心而惟，朝於斯，夕於斯。
昔仲尼，師項橐，古聖賢，尚勤學；
趙中令，讀魯論，彼既仕，學且勤；
披蒲編，削竹簡，彼無書，且知勉；
頭懸梁，錐刺股，彼不教，自勤苦；
如囊螢，如映雪，家雖貧，學不輟；
如負薪，如掛角，身雖勞，猶苦學。
蘇老泉，二十七，始發憤，讀書籍，
彼既老，猶悔遲，爾小生，宜早師。
若梁灝，八十二，對大廷，魁多士，
彼晚成，眾稱異，爾小生，宜立志。
瑩八歲，能咏詩；泌七歲，能賦棋；
彼穎悟，人稱奇，爾幼學，當效之。
蔡文姬，能辨琴；謝道韞，能咏吟；
彼女子，且聰明，爾男子，當少成。
舉神童，作正字，彼雖幼，身已仕；
爾幼學，勉而致，有為者，亦若是。

犬守夜，雞司晨，苟不學，曷為人？
蠶吐絲，蜂釀蜜，人不學，不如物。
幼而學，壯而行，上致君，下澤民；
揚名聲，顯父母，光於前，垂於後。
人遺子，金滿籯，我教子，惟一經；
勤有功，戲無益，戒之哉，宜勉力。

天地玄黃　宇宙洪荒
日月盈昃　辰宿列張
寒來暑往　秋收冬藏
閏餘成歲　律召調陽
雲騰致雨　露結爲霜
金生麗水　玉出崑岡
劍號巨闕　珠稱夜光
果珍李柰　菜重芥薑
海鹹河淡　鱗潛羽翔
龍師火帝　鳥官人皇
始制文字　乃服衣裳
推位讓國　有虞陶唐
弔民伐罪　周發殷湯
坐朝問道　垂拱平章
愛育黎首　臣伏戎羌
遐邇壹體　率賓歸王
鳴鳳在樹　白駒食場
化被草木　賴及萬方
蓋此身髮　四大五常
恭惟鞠養　豈敢毀傷
女慕貞絜　男效才良
知過必改　得能莫忘
罔談彼短　靡恃己長
信使可覆　器欲難量
墨悲絲淬　詩讚羔羊
景行維賢　克念作聖
德建名立　形端表正
空谷傳聲　虛堂習聽
禍因惡積　福緣善慶
尺璧非寶　寸陰是競
資父事君　曰嚴與敬
孝當竭力　忠則盡命
臨深履薄　夙興溫凊
似蘭斯馨　如松之盛
川流不息　淵澄取映
容止若思　言辭安定
篤初誠美　慎終宜令
榮業所基　籍甚無竟
學優登仕　攝職從政
存以甘棠　去而益詠
樂殊貴賤　禮別尊卑
上和下睦　夫唱婦隨
外受傅訓　入奉母儀
諸姑伯叔　猶子比兒
孔懷兄弟　同氣連枝
交友投分　切磨箴規
仁慈隱惻　造次弗離
節義廉退　顛沛匪虧
性靜情逸　心動神疲
守眞志滿　逐物意移
堅持雅操　好爵自縻
都邑華夏　東西二京
背邙面洛　浮渭據涇
宮殿盤鬱　樓觀飛驚
圖寫禽獸　畫彩仙靈
丙舍傍啟　甲帳對楹
肆筵設席　鼓瑟吹笙
升階納陛　弁轉疑星
右通廣內　左達承明
既集墳典　亦聚群英
杜稾鍾隸　漆書壁經
府羅將相　路俠槐卿
戶封八縣　家給千兵
高冠陪輦　驅轂振纓
世祿侈富　車駕肥輕
策功茂實　勒碑刻銘
磻溪伊尹　佐時阿衡
奄宅曲阜　微旦孰營
桓公匡合　濟弱扶傾
綺迴漢惠　說感武丁
俊乂密勿　多士寔寧
晉楚更霸　趙魏困橫
假途滅虢　踐土會盟
何遵約法　韓弊煩刑
起翦頗牧　用軍最精
宣威沙漠　馳譽丹青
九州禹跡　百郡秦并
嶽宗恆岱　禪主云亭
雁門紫塞　雞田赤城
昆池碣石　鉅野洞庭
曠遠緜邈　巖岫杳冥
治本於農　務茲稼穡
俶載南畝　我藝黍稷
稅熟貢新　勸賞黜陟
孟軻敦素　史魚秉直
庶幾中庸　勞謙謹敕
聆音察理　鑑貌辨色
貽厥嘉猷　勉其祗植
省躬譏誡　寵增抗極
殆辱近恥　林皋幸即
兩疏見機　解組誰逼
索居閒處　沈默寂寥
求古尋論　散慮逍遙
欣奏累遣　慼謝歡招
渠荷的歷　園莽抽條
枇杷晚翠　梧桐早凋
陳根委翳　落葉飄颻
游鵾獨運　凌摩絳霄
耽讀翫市　寓目囊箱
易輶攸畏　屬耳垣牆
具膳餐飯　適口充腸
飽飫烹宰　飢厭糟糠
親戚故舊　老少異糧
妾御績紡　侍巾帷房
紈扇圓潔　銀燭煒煌
晝眠夕寐　籃筍象牀
弦歌酒讌　接杯舉觴
矯手頓足　悅豫且康
嫡後嗣續　祭祀烝嘗
稽顙再拜　悚懼恐惶
箋牒簡要　顧答審詳
骸垢想浴　執熱願涼
驢騾犢特　駭躍超驤
誅斬賊盜　捕獲叛亡
布射遼丸　嵇琴阮嘯
恬筆倫紙　鈞巧任釣
釋紛利俗　並皆佳妙
毛施淑姿　工顰妍笑
年矢每催　曦暉朗耀
璇璣懸斡　晦魄環照
指薪脩祜　永綏吉劭
矩步引領　俯仰廊廟
束帶矜莊　徘徊瞻眺
孤陋寡聞　愚蒙等誚
謂語助者　焉哉乎也

趙錢孫李　周吳鄭王
馮陳褚衛　蔣沈韓楊
朱秦尤許　何呂施張
孔曹嚴華　金魏陶姜
戚謝鄒喻　栢水竇章
雲蘇潘葛　奚范彭郎
魯韋昌馬　苗鳳花方
俞任袁柳　酆鮑史唐
費廉岑薛　雷賀倪湯
滕殷羅畢　郝鄔安常
樂于時傅　皮卞齊康
伍余元卜　顧孟平黃
和穆蕭尹　姚邵湛汪
祁毛禹狄　米貝明臧
計伏成戴　談宋茅龎
熊紀舒屈　項祝董梁
杜阮藍閔　席季麻強
賈路婁危　江童顏郭
梅盛林刁　鍾徐邱駱
高夏蔡田　樊胡凌霍
虞萬支柯　昝管盧莫
經房裘繆　干解應宗
丁宣賁鄧　郁單杭洪
包諸左石　崔吉鉏龔
程嵇邢滑　裴陸榮翁
荀於羊惠　甄麴家封
芮羿儲靳　汲邴糜松
井段富巫　烏焦巴弓
牧隗山谷　車侯宓蓬
全郗班仰　秋仲伊宮
甯仇欒暴　甘針厲戎
祖武符劉　景詹束龍
葉幸司韶　郜黎薊薄
印宿白懷　蒲邰從鄂
索咸籍賴　卓藺屠蒙
池喬陰鬱　胥能蒼雙
聞莘党翟　譚貢勞逄
姬申扶堵　冉宰酈雍
郤璩桑桂　濮牛壽通
邊扈燕翼　郟浦尚農
溫別莊晏　柴瞿閻充
慕連茹習　宦艾魚容
向古易慎　戈廖庾終
暨居衡步　都耿滿弘
匡國文寇　廣祿闕東
歐殳沃利　蔚越夔隆
師鞏庫聶　晁勾敖融
冷訾辛闞　那簡饒空
曾毋沙乜　養鞠須豐
巢關蒯相　查后荊紅
游竺權逯　蓋益桓公
万俟司馬　上官歐陽
夏侯諸葛　聞人東方
赫連皇甫　尉遲公羊
澹臺公冶　宗政濮陽
淳于單于　太叔申屠
公孫仲孫　軒轅令狐
鍾離宇文　長孫慕容
鮮于閭丘　司徒司空
丌官司寇　仉督子車
顓孫端木　巫馬公西
漆雕樂正　壤駟公良
拓跋夾谷　宰父穀梁
晉楚閆法　汝鄢涂欽
段干百里　東郭南門
呼延歸海　羊舌微生
岳帥緱亢　況後有琴
梁丘左丘　東門西門
商牟佘佴　伯賞南宮
墨哈譙笪　年愛陽佟
第五言福　
百家姓終