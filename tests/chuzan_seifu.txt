歴代總紀
天地未分之初，混混沌沌，無有陰陽清濁之辨。既而大極生兩儀，兩儀生四象；四象變化，庶類繁顆。由是天地始爲天地，人物始爲人物。

時我琉球，闢在福州正東偏南三里許，而分野與楊州呉越同屬女牛。星紀之次，倶在丑宮。〈福建：北極出地二十六度三分。偏度：去北極中線偏東四十六度三十分。琉球：北極出地二十六度二分三釐，偏度：去北極中線偏東五十四度。則琉球與福州東西相去八度三十分。推算徑直，海面一千七百里〉

蓋我國開闢之初，海浪氾濫，不足居處。時有一男一女生于大荒際。男名志仁禮久，女名阿摩彌姑。運土石，植草木，用防海浪，而嶽森始矣。

嶽森既成，人物繁顆。然當時之俗，穴居野處。與物相友，無有价傷之心。歴年既久，人民機智，物始爲敵。於時復有一人，首出分郡類、定民居者，叫稱天帝子。天帝子生三男二女。長男爲天孫氏，國君始也；二男爲按司始；〈按司，即如中朝諸侯之類〉三男爲百姓始；長女爲君君之始；〈君者，婦女掌神職者之稱也。君君者，令貴族婦女數十人，各掌神職，故合稱之曰君君。康煕之初，議減其數，而今有數職存焉〉次女爲祝祝之始。〈祝者，亦掌神職者之稱也。祝祝者，諸郡諸村，各有婦女掌神職者，故合稱之曰祝祝。至今尚存〉而倫道始矣。于是天孫氏繼治之間，相厥山川，分爲三區：一曰中頭，即中山也；一曰國頭，即山北也；一曰島尻，即山南也。教民烹飪，而民利之；教民巣居，而民安之。方是時也，書契未興。望月虧盈，以紀時節；候草榮枯，以定年歳。澹泊無爲，而俗自化。然當時之民未知稼穡，逐捕禽獸以爲食，拾收菓實以爲飯。

歴年亦久。麥、粟、黍天然生于久高島；稻苗生于知念、玉城。始教民耕種，而農事興矣。〈麥春熟，稻夏熟。是故舊制：國君毎年二月幸久高島，四月幸知念、玉城，親自致祭，以報皇天后土成物之徳也。康煕十二年癸丑，以道遠海阻之故，始改舊制，遣使代祭。著爲定規〉繇是規模始興，民俗丕變。昔之皮草蔽體者，今始有巾裳；昔之巣居穴處者，今始有屋廬。亦暴海水爲鹽，木汁爲酢，釀米麪爲酒。〈其味甚薄〉而民習駸駸乎，非復前日之俗矣。〈國俗至此，而爲一變。〉

爰相厥地，始建城都于中山，名曰首里；次後畫野分郡，〈俗呼郡曰間切〉毎郡置按司，奉事于首里。而上下安矣。

當時風俗淳樸，民習端愨。有神出見，而詫遊者，國人呼之曰「君眞物」。〈事神之俗，自此而始〉夫諸神詫遊，必係婦女。故國人亦尊之曰：「女君」。神以婦人不二夫者爲尸降。則數著靈異，國有不良。神輒告王，指其人擒之，故國人竦然畏憚，不敢侮侵。其神不一，名亦不同。

烏富津加久羅神者，天神也。〈此神所掌之職，今難考焉〉儀來河内神者，海神也。〈此神所掌之職。今難考焉〉君手摩神者，天神也。〈此神乃國君登位承統。即一代一次出見，祝國君萬歳之壽。二七日詫遊，至今相傳。御唄者，乃其時之詫宣也〉新懸神者，海神也。〈此神五年一次，或七年一次出見。凡人心志誠篤者之家，此神親自來格，祝壽延年；邪詭者之家，必不來格。亦人之行不善者，此神宣言，加刑罰。此亦二七日之詫遊也〉荒神者，海神也。〈此神三十年一次，或五十年一次。當世道衰微，不仁亂逆之徒，恣心衡行之時，神即出見，加刑罰。是懲悪勸善之神也。二七日詫遊，必于奥出見。故俗云奥之公事〉浦巡神者，天神也。〈此神亦國君一代一次出見。徧巡國土，而護衞國祚之神也〉與那原公事者，兼陰陽之神也。〈此神于聞得大君初詫之時作詫遊，亦二七日詫遊也。于與那原出見，故俗云與那原公事〉月公事者，天神也。〈此神毎月一次出見，護衞國祚。祝國君萬歳之壽。一日詫遊也〉河内君眞物者，海神也。〈此神春三月、夏六月、秋九月、冬十二月，一年四次出見。是亦護衞國運之神也。毎季七日詫遊，故俗曰七之公事〉五穀神者，護衞五穀之神也。〈節節出見〉

當時之人，心志朴實，信之極深。遺老傳有云：「往昔之世，人心篤實，神常爲之護衞，有感必應。間有海寇來侵，則神輒化其米爲沙，其水爲鹹，或使寇賊爲盲唖。忽然颶風遽起，舟皆沈覆崩裂。至後世，人心機巧，臨祭懈怠。故護衞之神不復常見云爾。」〈詫遊之俗傳，至尚豐王世尚有存焉〉

蓋往昔之俗，以隋書及遺老傳而合參考之，則男女皆以白紵纒髪，從頂後盤繞至額。男人用鳥羽爲冠，裝以珠貝，飾以赤毛，形製不同；婦人以墨黥手爲文，以羅紋白布爲帽，其形正方。皆織樹皮并雜色紵及雜毛以爲衣，製裁不一。綴毛垂螺爲飾，雜色相間。下垂小貝，其聲如珮。綴鐺施釧，懸珠于頸。又織藤爲笠，飾以毛羽。獵漁者之家，必安獸頭於門戸上。

俗事山海之神，祭以酒肴；或累石繋幡，以爲神主。嫁娶以酒肴、珠貝爲聘。或男女相悦，便爲匹偶。婦人産後，以火自炙，令汗出，數日便平復。凡有宴會，止以一盞，輪流飲之，共飲頗醉。一人唱，衆皆和，音頗哀怨。或令女子搖手而舞。偶得異味，先進尊者，而後少者食之。

其病死者氣將絶，擧至庭，氣絶，則親族哭泣相弔。後洽其屍，去腐收骨，以布纒之，裹以葦席，親土而殯，上不起墳。子爲父者，數月不食肉。

國無賦斂，有事則均税。厥田良沃，先以火燒，而引水灌之。其農器以石爲刄，長尺餘，濶數寸而墾之。土宜稻、粱、𢇲、黍、麻、豆、赤豆、胡豆、黒豆等，尤多猪鷄。王所居之舍彫刻禽獸。所乘之簥，制爲獸形，令左右輿之而行；按司所乘，亦爲獸形，其制稍異。

君臣上下之節，拜伏之禮，有之如亡。俗無文字。國人好攻戰，人皆驍健。郡有按司，村有酋長，皆以善戰者爲之，而理民間之事。兵器有刀矟、弓箭、劍鈹之屬。國貧少鐵，刄皆薄小，多以骨角輔之。〈我國不産鑌鐵之屬，何以得有兵器耶？疑是當時，有與他國相通者也歟？〉編紵爲甲，或用皮爲之。間有亂逆者爲悪，則率兵弑之。或將所殺人祭其神；或懸髑髏於樹上，以箭射之。其甚者，共聚而食之。仍以髑髏奏功于王。王則計功賜冠。其功多者，使爲隊師。又用刑無律准，皆臨事科決。其獄訟，亦皆斷于酋長。不伏，則上請于王，王令群臣共議定之。獄無枷鎖，唯用繩縛。輕罪，用杖；決死刑，則鐵錐，大如箸，長尺餘，鑽其頂而殺之。其俗習大概如此。

隋大業元年乙丑，海師何蠻，毎春秋二時，天清風靜，東望，依稀似有烟霧之氣，亦不知幾千里。

三年丁卯，煬帝令羽騎尉朱寛入海訪求異俗。海師何蠻言之。遂與蠻倶抵本國。遙觀地界，於波濤間蟠旋蜿延，其形若虬浮水中，名曰「流虬」。〈嗣後改名「流求」。故唐宋之吏，皆曰「流求」〉言不相通，掠一人而返。明年，帝令朱寛復至撫之，不從。寛取我布甲等物而還。帝復遣武賁郎將陳稜、朝請大夫張鎭州等率兵至國，其軍甚衆。時稜將南方諸國人從軍，其軍中有崑崙人，頗解我語。稜令其軍人慰諭之。國人拒逆不從，終爲逆戰。我軍敗走。稜大驅軍兵進，至城都，頻戰又敗，稜焚我宮室。擄男女千餘人，載軍實而返。自爾隋遂絶，不復遣來。

時乃天孫氏之裔，威徳漸衰；四方按司，各據其土。築城聚兵，以爭權威。

隋氏既亡，歴唐至宋，尚未嘗入貢于中朝。唯能過海，通諸國，而常來往貿易，以備國用耳。先是，我國俗習，與中國大異；至於唐宋，汎與諸國來往，俗習日改。禮節漸作，而政法興矣。〈國俗至此，而爲再變〉

南宋乾道元年乙酉，鎭西爲朝公隨流至國，生一子而返。其子名尊敦，後爲浦添按司。淳煕年間，天孫氏二十五紀之裔孫爲權臣利勇所滅。時浦添按司尊敦倡義起兵來誅利勇，國人推戴尊敦爲君，是舜天王也。

舜天登位，制度新定，國俗大革。〈國俗至此，而爲三變〉在位五十一年薨。

舜馬順煕立。〈舜天王世子〉在位十一年薨。

義本立，〈舜馬順煕王世子〉災厄饑饉，民不勝憂。在位十一年，禪位于惠祖世主之長子英祖。即是英祖王也。

英祖登位，施仁敷徳，恤民進賢，刑措不用。國人大服。西北大島、久米島等處亦始來朝，而國大治矣。

時宋已亡，元定天下。至元年間，世祖改流求曰瑠求，遣兵來征。不果。元貞之初，成宗遣大將率兵來撃。國人合力拒戰不從，元兵擒一百三十餘人而返。在位四十年薨。

大成立，〈英祖王世子〉恭儉求治。在位九年薨。

英慈立，〈大成王第二子〉在位五年薨。

玉城立，〈英慈王第四子〉淫虐無道，世衰政廢，兵亂復興。國分爲三：大里按司稱山南王，今歸仁按司稱山北王，各據兵權，騒動不止。在位二十三年薨。

西威幼沖踐祚。〈玉城王世子〉母后亂政。用非其人，臣民皆畔。在位十三年薨。諸按司廢世子，推尊浦添按司爲君。即是察度王也。

察度登位，親賢遠侫，萬民稱頌。

時元已亡，明定天下。洪武之初，太祖改「瑠求」曰「琉球」，遣使招撫。王悦，始通中朝，入貢，以開琉球維新之基。〈國俗至此，而爲四變〉嗣是，山南王、山北王亦各入貢，當與中山，爭衡不止。事聞于朝，太祖遣使賜勅，三王以罷兵戰。王愈恭理治。南夷宮古、八重山等島，皆來稱臣。由是始築層樓，以爲遊觀之具。在位四十六年薨。

武寧立，〈察度王世子。本國受勅使册封。自武寧始〉奢侈宴遊，荒於酒色。壞覆先王之典刑，臣民皆叛。在位十年。

佐敷按司巴志發兵問罪，武寧出城伏罪。巴志奉父思紹爲君。即是尚思紹王也。

尚思紹登位，令巴志起兵亦滅山北。〈山北有國，凡四主，九十有餘年〉在位十六年薨。

尚巴志立，〈思紹王世子〉中朝賜尚姓。〈舜天姓源。自英祖至思紹，皆無姓氏。巴志始有尚姓，故追稱其父曰尚思紹〉 英明神武，雄才蓋世，諸按司皆服。遂滅山南，〈山南有國，凡四主，一百有餘年〉而琉球復歸一統。〈本國有三府及三十六島，總稱之曰琉球〉在位十八年薨。

尚忠立，〈巴志王第二子〉仁厚恤民，深有作爲。惜其享國不永，在位五年薨。

尚思達立，〈忠王世子〉在位五年薨。無嗣。

尚金福立，〈巴志第六子〉在位四年薨。王弟布里與世子志魯爭立。叔姪大戰，兩傷倶絶。國人議推越來王子尚泰久爲君。

尚泰久立，〈金福王之弟〉在位七年薨。

尚徳立，〈泰久王第三子。〉耽酒色，好殺戮。時奇界叛，王自往平之。由是驕傲愈甚，國政日亂。御鎖側官金丸，極言屡諫，皆不聽。在位九年薨。世子將立，群臣殺之。國人推戴金丸爲君。而我中山得開萬世王統之基矣。

天孫氏

共二十五紀。起乙丑，盡丙午。歴一萬七千八百二十年。

舜天王　舜馬順煕王　義本王

共三王。起丁未，盡己未。歴七十三年。

英祖王　大成王　英慈王　玉城王　西威王

共五王。起庚申，盡己丑。歴九十年。

察度王　武寧王

共二王。起庚寅，盡乙酉。歴五十六年。

尚思紹王　尚巴志王　尚忠王　尚思達王 尚金福王　尚泰久王　尚徳王

共七王。起丙戌，盡己丑。歴六十四年。

歴代總論
夫治也者，在於擧賢任能，恤民重農，信賞必罰，明禮正俗。而教化之道，必以身先之，使國人知趨，向之方而已矣。

夫有國者，得其道，則民戴之如父母；失其道，則民視之如仇敵。

故舜之命禹曰：「道心惟微，人心惟危，惟精惟一，允執其中。」蓋十六字之傳，豈非千萬世心學之要也哉？竊惟我國天孫氏二十五紀之裔孫，徳微政衰，爲權臣利勇所簒。利勇亦非其徳，妄踐大位。未幾月，國人誅之。自此而下，安危不一，難以悉擧。姑取其最關于綱紀者論之。夫舜天以孤窮，開基浦添，一擧義兵，風驅電掃，以匡國家。非英明豁達之主，其孰能之哉？惜其孫義本以饑疫之故，授鴻業於他人，何其資質削弱若斯之甚也？尭之水，湯之旱，皆災變也。聖人尚難免乎災變，況他人也。

當此之時，惟能修徳，愈勤理政，則災變可消。人心可定，豈可以一朝之憂，廢百世之業也哉？然英祖生而聖明，登攝國事，疫止年豐，人心甫安。豈大將啓英祖之治也歟？嗣是承禪，宅位四十戴，功冠諸王，徳溢裔夷。〈西北諸島始來入貢〉及其薨也，深山窮谷亦皆奔走悲號，如喪考妣，可謂至徳而已矣。 　 數世繼治，至於玉城，政徳復衰，國分爲三。王室陵夷，生民塗炭。然而去英祖未遠，流風遺俗，尚有存焉。則可與有爲之時也？惜哉西威昏愚，母后亂政，非若宣王中興之君矣。

時有察度，起布衣，爲臣民推戴。就位莅政，終開琉球維新之基，〈本國通中朝自此始〉亦希世之賢君也。然得南夷稱臣，而心稍驕奢；〈南方諸島始來入貢，而中山漸強。王大喜，驕心稍萠〉建遊觀之樓，而忘憂輕物。〈王造高樓，戯言曰：「予居此樓，誰敢加害？」當夜有蛇咬其手〉若非英明仁厚之主，又烏得有保其終乎？

武寧嗣立，荒於酒色，奢侈宴遊，自絶于天。蓋其所宗絶祀之禍。嗚呼！俗流之弊，其亦可畏也哉！

蓋人主存亡禍福，雖曰天所致，實所自招也。桀紂幽王，以聖王之孫而亡；漢祖唐宗，以布衣之身而興。皆自爲也。豈必謂之天也哉？

故伊尹告大甲曰：「嗣王祇厥身」。周公戒成王曰：「天命自度」。皆古聖賢而所以啓廸其君者，如出一口。其亦可不思焉哉！

中山萬世總紀
大明成化六年庚寅，我始祖尚圓王，以御鎖側官爲萬民推戴，即國王位。其爲人也，寛仁大度，徳耀簡册，而弘開萬世維新之業。

在位七年薨，以世子尚眞幼沖之故，王弟尚宣威權攝國事。而立未幾月，神有出見，奉尚眞就位。尚宣威退隱于越來。其年卒，諡義忠。

時王歳十三，善繼父志，善述父事，親賢遠侫，大定政法，卒致雍煕之休。〈自天孫氏而下，國俗屡變。傳至此時，而大雍變〉但八重山島絶貢不朝，王發兵問罪。在位五十年薨。

尚清立，〈眞王第五子〉英明豁達，務精于治。時發兵討大島酋長與灣大親。在位二十九年薨。

尚元立，〈清王第二子〉敬天法祖，終始如一。時大島叛而不朝，王自率軍征之。在位十七年薨。

尚永立，〈元王第二子〉在位十六年薨。無嗣。

尚寧立，〈眞王曾孫尚懿之長子〉在位三十二年薨。無嗣。

尚豐立，〈元王第三子尚久之第四子〉仁徳英明，政教復興。〈國俗至此，雍變大定〉在位二十年薨。

尚賢立。〈豐王第三子〉會明已亡，清定大統，而中朝道阻。在位七年，未受册封而薨。無嗣。

尚質立，〈豐王第四子〉恭儉修徳，克守基業。在位二十一年薨。

尚貞立，〈質王世子〉温厚其徳，社稷奠安。始建聖廟于唐榮，文風丕振。在位四十一年薨。

世子尚純，性質聰敏，重學崇道。奈先已辭世。由是尚益立。〈尚純長子〉在位三年，未受册封而薨。

尚敬立，〈益王世子〉修徳崇道，視民若傷。王政咸興，享國平安。但見山秀河清，君明臣良：而麟趾之祥，與天地無疆矣。在位三十九年薨。

尚穆立。〈敬王世子〉天性聰明，忠順最敦，孝治丕顯，尊賢育才。且知稼穡之艱，常行補助之政。舉國士民深親戴焉。在位四十三年薨。

世子尚哲，性敏好學，器度寛洪。奈先已辭世。由是尚温立。〈哲王第二子〉資禀純粹，勵精求治，而於其仁義禮樂教化之大者，尤兢兢焉、汲汲焉。宵衣而待旦，日中不暇食，建學立教，移風易俗。將大有爲之君也。惜哉在位八年，弱齡而薨。

尚成立。〈温王世子〉在位一年。未受册封而薨。

尚灝立，〈哲王第四子〉性質恭儉，尊擧賢能，愛恤耄期。知農務之艱難，助民間之不給。後因患症，命世子尚育權攝國事。在位三十一年薨。

尚育立，〈灝王世子〉性質篤厚，崇儒重道，能繼先志。建文廟，並啓聖祠于首里，教化大興。在位十三年薨。

奈世子尚濬先已辭世，由是尚泰立。〈育王第二子

天孫紀
天孫氏，乃天帝子之長子。始爲國君，稱天孫氏。既而交讓，相傳凡二十五紀。起乙丑，盡丙午。歴一萬七千八百有二年，皆天孫氏之裔孫也。但其間名氏，倶不傳。故曰天孫。

紀
天孫氏，繼治之間。相蕨山川，分爲三區。中頭、島尻、國頭是也。教民烹飪，教民巣居；及五穀生，教民耕種。暴海水爲鹽，取木汁爲酢。爰製巾裳，構屋廬。始建城都于中山，名首里；又畫野分郡，〈俗呼郡爲間切〉置按司致治。皆乃天孫氏承傳之間，所以繼天立極之大功也。 　 但世代之初，書契未興，治亂盛衰。姓名事功之屬，靡從詳考。其無如之何而已。下至唐宋之代，汎與諸國相通。則天孫氏裔流之末亦用文字也，可知焉。然記籍湮沒，而今有存者鮮矣。深可惜也哉！

南宋淳煕年間，天孫氏二十五紀之裔孫徳微政衰，其臣利勇專權没，遂自弑君簒位。由是四方騒動，兵亂大興，盗賊蜂起；按司酋長，各據兵權，争雄不息；擧國生民，塗炭既極。先是，本國船隻有往諸國以致貿易者，必奉憲令而後過海洋。方是時也，皆因兵亂而私竊過海者甚衆。故宋史流求傳有云：「淳煕年間，流求常率數百輩，猝至泉州之水澳頭等村，肆行殺掠」者，以此故也。

時浦添按司尊敦，倡義起兵，以討利勇。國人推戴尊敦，以就大位，是爲舜天王。

舜天王
舜天王，姓源，神號尊敦。〈童名不傳〉宋乾道二年丙戌降誕。

父：鎭西八郎爲朝公。

母：大里按司妹。〈名號不傳〉

妃〈不傳〉

世子：舜馬順煕。

附紀
舜天王之父爲朝公，生得身長七尺，眼如秋星，武勇出衆，最善于射，乃日本人皇五十六世清和天皇後胤，六條判官爲義公第八之子也。宋紹興二十六年丙子，〈和朝保元元年〉日本神武天皇七十四世烏羽院與太子崇徳院失和構怨，各招兵戰。時爲朝公住于鎭西，投崇徳院，以助其戰，寡不勝衆，大敗被擒。諸將受誅，公見流于伊豆大島。宋乾道元年乙酉，公駕舟以遊，暴風遽起。舟人驚恐。公仰天曰：「運命在天，余何憂焉！」不數日，飄至一處海岸，因名其地曰運天。即今山北運天江，乃公之所飄至也。公上岸，徧行國中而遊。國人見其武勇，尊之慕之。

公通于大里按司妹，而生一男。居處日久，故郷之念自難禁，要攜妻子還。乃至牧港，開舟走得數里，颶風驟起，漂囘牧港。閲數月，擇吉開洋。未數里，颶風如前。舟人皆曰：「予聞：『男女同舟，爲龍神所崇。』請留夫人，以全性命。」公不得已，乃謂夫人曰：「吾與汝，情締鴛鴦，堅矢金石。奈天違人意，不能倶還。乞汝用心養育吾兒。長成之後，必可有大爲。」言畢，各涙如雨。遂與妻子相別，開舟而還。

夫人攜兒前至浦添而居焉。兒名尊敦。荏苒間，尊敦稍长，居動異常，器量出衆。

宋淳煕七年庚子，尊敦年十五歳，才徳兼備。國人尊之，推爲浦添按司。境内大治。

正會天孫氏二十五紀之裔徳徴政衰。有一權臣利勇者，深受君恩。弱年任近侍官，壮年專掌國政；從己者賞之，逆己者罪之。權威尤盛。國人畏之如虎。一日入内殿，乘隙殺君，自立稱國君。

時尊敦歳二十二，英雄無此，倡義起兵。四方應之如響。尊敦領義兵來，圍城問罪。利勇怒曰：「先君無徳，予奉天命，立爲國君。汝乃孤窮匹夫，豈可敢妄動兵耶！」尊敦大怒曰：「汝自幼沖，深沐國恩，義宜致忠。豈有逆天簒位之理耶！吾今倡義誅賊，以謝天人之怨！」言畢，激勵軍兵，一齊攻城。利勇領兵拒戰，矢石如雨。尊敦奮勇攻破城門，諸軍乘勢，殺入闕庭。利勇無力可施，遂殺妻子，自刎而死。國人大喜，皆推尊敦，以就大位。

紀
宋淳煕十四年丁未即位。

輔臣〈不傳〉

舜天王就位，政法新定，國俗丕變。有功必賞，有罪必罰。徳被萬民，澤溢四境。

舜天右鬢上，有瘤如角。常結髻于右邊，以掩其瘤。及就王位，國人皆法之，如結欹髻。

宋嘉煕元年丁酉薨。在位五十一年，壽七十二。

舜馬順煕王
神號：其益美。〈童名不傳〉

宋淳煕十二年乙巳降誕。

父：舜天王。

母、妃：不傳。

世子：義本。

紀
宋嘉煕二年戊戌即位。

輔臣〈不傳〉

舜馬順煕王續父致治，社稷奠安。宋淳祐八年戊申薨。在位十一年，壽六十四。

義本王
童名、神號：不傳。

宋開禧二年丙寅降誕。

父：舜馬順煕王。

母、妃、及世子、名號不傳。

紀
宋淳祐九年己酉即位。

攝政：英祖〈本國攝政，自英祖始。勤職七年，受禪就位〉

義本王爲人天資削弱，仁而少斷。就位之後，饑饉頻加，疫癘大作，人民半失。義本大驚，召群臣曰：「先君之世，國豐民安。今予無徳，饑疫并行，是天之所棄也。予要讓位于有徳而退。卿等爲我擧之。」群臣僉曰：「恵祖世主之嫡子，名英祖，生有瑞徴，聖徳大著。國人敬之。」義本大喜，召英祖，攝國事，果然疫止年豐。攝政七年，人心皆歸之。宋寶祐七年己未，義本年五十四，在位十一年。諭英祖曰：「予爲天所棄，致民半失。今汝秉政，年豐民泰，乃天之所眷也。宜承大統，為民父母。」英祖固辭。群臣皆勸之。義本遂讓位于英祖而隱。其隱處今無可考，故壽薨不傳。〈起舜天丁未，盡義本己未。凡三王，七十三年〉

英祖王
神號：英祖日子〈童名不傳〉宋紹定二年己丑降誕。

父：恵祖世主。

母、妃、名號不傳。

世子：大成。

附紀
恵祖世主，乃天孫氏後裔也。 　 當時恵祖爲伊祖按司，行善積徳。然結褵之後，全無生育。至晩年，其妻夢日輪飛來，入于懷中。既而喜酸悪飯。恵祖料是前夢有徴。月既滿足，臨蓐之日，見祥光異彩，從屋中直透雲端，并異香滿屋。早已生，得一男子。恵祖滿心喜悦，愛之惜之如異寶。一般當時之人，以爲天日之子。

英祖生而聖明，親賢崇道，其徳大著，歳二十五。會義本之世，饑疫並行，民不勝憂，國勢將危。英祖奉命登攝國政，饑疫倶止，人心始安。攝政七年，國人仰之如父母，卒受義本禪爲君。

紀
南宋景定元年庚申即位。

輔臣〈不傳〉

英祖王登位，仁徳恤民，刑措不用。

景定二年辛酉，徧巡田野，始正經界。均民力，然後穀祿豐登。百度悉擧，而國大治。王始築墓于浦添，名其山曰「極樂山」。

五年甲子，久米、慶良間、伊比屋等島皆始入貢。

咸淳二年丙寅，大島等處皆始來朝入貢。王曰：「隔海殊地，素非吾政令所及，何爲來貢耶？」對曰：「近我海島，無烈風猛雨之患，五穀饒熟。是必王國之善政感于天地故也。是以來貢。」王悦受其貢，而厚賞送歸。次後毎年入貢。

附：東北諸島入貢之後，王命輔臣建公舘于泊村。令置官吏，治諸島之事。即今泊御殿是也。 又建公倉于泊御殿之北，令收貯諸島貢物。即今天久山聖現寺是也。但公舘公倉，何年建之，并何代以公倉爲寺院，倶年代難考。故附紀焉。

附：感淳年間，王命輔臣建寺于浦添城之西，名曰「極樂」。先是一僧，名禪鑑，不知何處人，駕舟飄至那覇。王命構精舍于浦添，名極樂寺，令禪鑑禪師居焉。是我國佛僧之始也。〈歴年久遠，寺既荒壞，今無存焉〉

元至元二十八年辛卯，〈世祖滅宋，改天下之號曰大元〉世祖改「流求」曰「瑠求」，遂遣副萬戸楊祥等，率六千軍。給金符賚詔，以降我國。楊祥行出海洋，遽會一山軍。相戰小挫，未至我國而引還。

元貞二年丙申，〈世祖崩，成宗嗣立，改元元貞〉福建省平章政事高興上言：「瑠求未從，宜發兵襲之。」成宗遣省都鎭撫張浩等率軍抵國。時我國臣民深沐王化，皆有委身愛國之心。見元兵來侵，國人合力，拒戰不降。張浩無計可施，卒擄一百三十人而返。

元大徳三年己亥八月初五日薨。在位四十年，壽七十一。

升遐之日，深山窮谷，亦皆奔走悲號，如喪考妣。誠希世賢君也。

大成王
名號不傳。南宋淳祐七年丁未降誕。

父：英祖王。

母、妃不傳。

有數男，第二子曰英慈。其餘不傳。

紀
元大徳四年庚子即位。

輔臣〈不傳〉

大成王爲人温厚恭儉，常以仁義措事，以禮讓接物。國豐民泰，坐享大平。元至大元年戊申十二月初八日薨。

在位九年。壽六十二。

英慈王
名號不傳。南宋成淳四年戊辰降誕。

父：大成王。

母、妃不傳。

有數男，第四子曰玉城。其餘不傳。

紀
元至大二年己酉即位。

輔臣〈不傳〉

英慈王謹遵舊章，志在致治，而無賢佐。元皇慶二年癸丑九月二十日薨。

在位五年。壽四十六。

玉城王
名號不傳。元元貞二年丙申降誕。

父：英慈王。

母、妃不傳。

世子：西威。

附紀
大徳十年丙午，始領玉城，稱玉城王子。後践祚，故國人稱玉城王。

紀
元延祐元年甲寅即位。

輔臣〈不傳〉

玉城王爲人貪酒色，好畋獵，怠于政務，而不行朝覲之禮。由是諸按司不朝，百姓胥怨。延祐年間，國分爲三：大里按司自稱山南王，而兼城・眞壁、喜屋武、摩文仁、東風平、豐見城、具志頭、玉城、知念、佐敷、東大里等處，皆從山南焉。今歸仁按司自稱山北王，而羽地、名護、國頭、金武及伊江、伊平屋等處，皆從山北焉。中山惟有那覇、泊村、眞和志、南風原、西原、浦添、北谷、中城、越來、讀谷山、勝連、具志川耳。三山争衡，攻戰不息。海島亦絶貢不朝，而中山愈衰。

元至元二年丙子三月十一日薨。

在位二十三年。壽四十一。

西威王
名號不傳。元致和元年戊辰降誕。

父：玉城王。

母、妃及世子、名號不傳。

紀
元至元三年丁丑即位。

輔臣〈不傳〉

西威幼沖践祚，〈時年十歳〉王母專權，牝鷄亂政。賢者退隱，小人争進。時察度爲浦添按司，才徳大著，諸按司皆服。

西威在位十三年，壽二十二。元至正九年己丑四月十三日薨。國人廢其世子，奉浦添按司察度爲君。〈起英祖庚申，盡西威己丑，凡五主九十年〉

察度王
神號：大眞物〈童名不傳〉。至治元年辛酉降誕。

父：浦添間切謝那村 奧間大親〈童名、誕壽倶不傳〉

母：天上神女也。

〈察度有一姉一弟。姉名不傳。弟名泰期。疑是異母之弟也〉

妃：勝連按司之女。〈名號不傳〉

世子：武寧

附紀
奧間大親，不知為何人後裔也。常以農為業，家貧不能娶。

一日耕田歸。至森川〈泉名〉洗手足，見一婦女臨泉沐浴，容色絶倫。大親意想：「吾村野中，未嘗見此婦，恐是從都中來耶？亦何獨身在此沐浴也？」暗暗歩進，從樹蔭見之。其衣懸於枝上，亦非常人之衣。大親愈疑。竊取其衣，藏於荒草內，故意走到其處。婦女驚慌著裳，仍欲穿衣，則衣沒有。婦女掩面而哭。大親問曰：「夫人自何來也？」婦女直告之曰：「妾乃天女也。下界沐浴，今已飛衣被盜，不能上天。乞為代尋。」大親心悅，騙之曰：「夫人暫坐我屋。我往代尋。」天女喜，倶至草屋。大親就把其衣，深藏於倉內。

日去月來，歴十餘年，生一女一男。其女子稍長，知其藏衣處。

一日攜弟而游，且歌曰：「母之飛衣，在六桂倉；母之舞衣，在八柱倉。」母聞大悅，窺夫亡。登倉視之，果藏幹櫃中，以稻草蔽之。即著飛衣而上天。大親及女兒，皆各舉面仰天，放聲慟哭。天女亦留戀難舍，再三飛上飛下，終乘清風而飛去。

其男子，即察度也。察度長大，先是好漁獵，不務農事。或游四方，不從父教。大親甚憂。

時乃勝連按司，有一女子，才美兼備。貴族名卿之家媒求者極多。父母許之，而女子不從。察度聞之，前至勝連，請見按司。門上人笑曰：「爾何人耶？豈非乞丐者乎？」察度曰：「我特來，欲求一事。」守門人報于按司。按司異之，令召見之。察度直趨大庭，言曰：「吾聞貴女未許嫁，今吾特來相求。」按司及侍士皆掩口笑，以為狂癲。時女子從縫隙視之，見其人，恍然若戴君主之蓋。而徳器儼然，更非常人氣象。女子向父曰：「此人足配。」按司怒曰：「前不許名卿貴族之求人。與賎夫，豈非見笑於世耶！」女子曰：「視此人容貌衣服，雖類乎鄙賎，實非常人，後來必有大福。」按司平日信服女子才智，不敢強矯，乃謂女子曰：「汝意既如此，吾卜筮以決吉凶。」即日卜，果有王妃之兆。按司大喜，因而許之，謂察度曰：「汝擇吉迎之。」察度喜，擇吉親迎。按司恤其貧苦，裝途資賄甚盛。察度不悅，謂妻曰：「汝生富驕，習美飾；而吾實貧賎，不敢當禮。」妻曰：「惟命是從。」乃悉歸侍禦服飾，即隨察度，共至草庵。只見垣牖傾圯，風透雨濕，不堪清貧；其家焼柴之器，縱橫尺餘，上堆灰炭，四圍潅松油。仔細見之，乃黃金也。妻怪之曰：「此物從何來？亦何為焼柴之器耶？」察度曰：「吾田園堆滿者，皆斯物也。」倶與行視，果堆滿者皆金銀也。夫妻大悅，拾收藏之，就其地，建造樓閣，名曰金宮。即今大謝那村，所謂金宮社是也。

當時牧港無橋。南北之人，自金宮前而往還。察度視之，饑者與食，寒者與衣。又有日本商船，多帶鐵塊，至牧港發賣。察度盡買收之，耕者與鐵，使造農器。百姓仰之如父母，推為浦添按司。境內大治，遠近皆慕。

時西威王薨，世子五歳。大臣或欲輔立，國人僉曰：「觀先君之政，殘仁賊義，暴虐無道。臣民敢怨而不敢言。今更立幼沖世子，則向何圖治乎？浦添按司，仁人也，誠足為民父母。」遂廢世子，推戴浦添按司察度為君。

紀
元至正十年庚寅即位。

王相：亞蘭匏〈仕至武寧。本國掌政柄者稱王相自此始〉

法司〈名氏不傳。昔者以法司，稱阿司多部。至明末，始稱法司〉

察度王踐大位，悉改先朝之虐政，以寛治民，親賢遠侫，仁而威，恵而信。其妃亦有賢徳。而國人大服。惟山南、山北，爭衡不從。


明洪武五年壬子，〈太祖滅元，改天下之號曰大明〉時乃太祖改「瑠求」曰「琉球」，又遣行人楊戴，賚詔至國。詔曰：

昔帝王之治天下，凡日月所照，無有遠邇，一視同仁。自元政不綱，天下兵爭者，十有七年。朕起布衣，開基江左，命將四征。不度。西平漢主陳友諒，東縛呉王張士誠，南平閩越，北清幽燕。朕為臣民推戴，即皇帝位，定有天下之號，曰大明。建元洪武。是用遣使外邦，播告朕意。使者所至，稱臣入貢。惟爾琉球，在中國東南，遠處海外，未及報知。茲特遣使往諭，爾其知之。故諭。

察度王受其詔，即遣弟泰期，奉表稱臣，貢方物。太祖賜王大統暦及金織文綺紗羅各五疋。賜泰期衣幣。有差。由是琉球始通中國，以開人文維新之基。

七年甲寅，王遣弟泰期等奉表貢方物，並上太子箋及貢物。太祖賜王暦及幣帛有加，又賜泰期衣幣靴襪。副使惹爬燕芝及通事、從人，皆有賞賜。

八年乙卯，太祖命附祭琉球山川于福建。

九年丙辰，太祖遣刑部侍郎李浩至國，市馬及硫黃。王遣弟泰期等，從李浩往貢方物。〈時國俗，市易不貴紈綺，惟磁器、鐵釜是尚，李浩歸而言之。次後市易，多用是物〉

十年丁巳，王遣弟泰期等表賀元旦，貢馬及硫黃。賜賚如例。

十一年戊午，王遣使奉表貢方物，賜賚如例。

十二年己未，王遣使奉表貢方物，賜賚如例。

十五年壬戌，王遣弟泰期及陪臣亞蘭匏等，貢馬及硫黃。太祖賜王幣帛有加，更命尚佩監奉禦路謙，送泰期等返國。時我國三王爭雄攻戰不息，路謙歸而奏此事。

十六年癸亥，王遣亞蘭匏等表賀元旦，貢方物，兼謝路謙護送之恩。時乃山南王承察度，亦始遣其臣師惹等奉表入貢。〈山南入貢。自此而始〉太祖賜中山王察度鍍金銀印一，及幣帛七十二疋。又賜山南王承察度幣帛七十二疋。而遣中使梁民及路謙賚詔至國，令三王息兵戰。詔中山王曰： 　

王居滄溟之中，崇山環海為國，事大之禮，不行亦何患哉。王能體天育民，行事大之禮。自朕即位，十有六年，歳遣人朝貢。朕嘉王至誠，命尚佩監路謙報王誠禮。何期王複遣使來謝。今令內使監丞梁民，同前奉禦路謙賚符，賜王鍍金銀印一。近使者歸言，琉球三王互爭，廢農傷民，朕甚憫焉。詩曰：「畏天之威，于時保之。」王其罷戰息民，務修爾徳。則國用永安矣。 　

又詔山南、山北二王曰： 　

上帝好生，寰宇之內，生民眾矣。天恐生民互相殘害，恃生聰明者主之。邇者琉球國王察度，堅事大之誠，遣使來報。而山南王承察度，亦遣人隨使者入覲。鑒其至誠，深可嘉尚。近使者自海中歸言：「琉球三王互爭，廢棄農業，傷殘人命。」朕聞之，不勝憫憐。今遣使諭二王知之。二王能體朕意，息兵養民，以綿國祚，則天必佑之；不然悔無及矣。 　

中山王察度、山南王承察度、山北王怕尼芝，各受其詔。罷戰息兵，亦皆遣使謝恩。太祖賜三王衣幣。〈山北入貢自此而始。〉

十七年甲子，王遣阿布耶等，奉表貢方物。賜王鈔幣。

本年八月二十一日，護國寺開山住僧頼重法印入滅。蓋頼重，乃日本人也。何年至國，以建寺於波上山，今不可考。然洪武十七年，頼重入滅，則乃朝之末，或明朝之初。其至國也無疑焉。

十八年乙丑，王遣使表賀元旦，貢方物，太祖賜王海舟一。而山南王、山北王，各遣使入貢，太祖賜山南王海舟一，又補給山南、山北二王駝紐鍍金銀印各一。

十九年丙寅，王遣亞蘭匏等，貢馬一百二十匹、硫黃一萬二千斤。太祖賜宴及鈔。〈此時與常貢不同，疑是別有縁由而進之。今不可考〉

二十年丁卯，王遣亞蘭匏等，奉表具方物，並進皇太子箋，獻馬。時山南王承察度及其叔汪英紫氏、山北王怕尼芝，亦各遣使入貢。

二十一年戊辰，王遣甚模結致等貢馬，表賀天壽聖節。

本年，太祖以所獲元主次子地休奴發流於我國。

二十二年己巳，王欲遣子弟入監讀書。不果。

二十三年庚午，王遺通事屋芝結等表賀元旦，貢方物。世子武寧亦貢馬五匹、硫黃二千斤、胡椒二百斤、蘇木三百斤。

本年，宮古、八重山始來稱臣納貢於中山。 　 先是，中山遣使入京，其使臣被風飄至彼島。時乃二島之人，見琉球行事大之禮，各率管屬之島，稱臣納貢。由是中山始強。

二十四年辛未，王及世子武寧，遣亞蘭匏、嵬穀致等奉表，貢馬及方物。時山南王叔汪英紫氏，亦遣使表賀天壽聖節。

二十五年壬申，王及世子武寧遣使進表箋，貢馬。並遣從子日孜毎、闊八馬，寨官子仁悅慈三人入監讀書。〈國人入監，自茲而始。〉太祖各賜衣巾、靴襪、衾褥及鈔，禮待甚厚。時附疏言：通事程複、葉希尹二人，以寨官兼通事，往來進貢，服勞居多，乞賜職加冠，使本國臣民有所仰止，以變番俗。太祖從之。更賜閩人三十六姓，始節音樂，制禮法，改變番俗，而致文教同風之盛。太祖稱為禮義之邦。〈程複、葉希尹，不知何時至國受仕也。以今考之，疑是入貢之初太祖遣之。故程複告老致仕，王具疏言之。又曰：三十六姓，或老而返國，或留而無嗣。今僅存者，惟有蔡、鄙、林、梁、金五家耳。且毎年五月龍舟兢渡，是亦閩人至國，然後始造。但年紀難考，故合紀焉。〉

本年，山南王承察度遣從子三五郎尾，及寨官子實他盧尾、賀段志等三人入監讀書。賚如中山例。 　 本年，王建造高樓，以備遊觀。

先是，中山漸衰。自宮古、八重山臣服以後，國勢始強。由是王稍驕奢，建造數丈高樓，以備遊觀。一日登樓，戲言曰：「予居此樓，誰敢加害？」當夜，蛇咬王左手，其患處腫爛，而手終斷。法司奏曰：「王手如此，何以行禮？願進臣手。」奏畢，割其手獻之。召醫續療。是故察度左手色黒多毛，與全體異。〈察度壽影，傳在於末吉萬壽寺。萬暦三十八年庚戌九月二十二日，因寺失火，而燒滅矣〉

二十六年癸酉，王遣麻州等貢方物。又遣壽禮結致等貢馬，偕寨官子段志莓入監讀書。太祖命賜如例，亦傔從，各給布衣。嗣是歳，必照例賜焉。

二十七年甲戌，王遣亞蘭匏等，奏乞王位冠帶。並貢方物。太祖賜宴于會同館，賚賜如例。時王又具疏言：亞蘭匏掌國重事，乞升授品秩，給賜冠帶；又乞以通事葉希尹等二人充千戸。太祖皆從其請，並命禮部圖冠帶之制示之。俾亞蘭匏，稱王相，而秩同中國王府長史。〈本國專掌國政者稱王相，自茲而始〉

二十八年乙亥，王遣王相亞蘭匏等奉表貢方物。賚賜如例。山南王叔汪英紫氏、山北王珉，亦各遣使入貢。太祖皆賜鈔。

本年，十月初五日，王薨。在位四十六年，壽七十五。

武寧王
神號：中之眞物〈童名不傳〉元至正十六年丙申降誕。

父：察度

母：勝連按司之女。〈名號不傳〉

妃及世子：不傳。

紀
明洪武二十九年丙子即位。

王相：亞蘭匏〈勤職年數不詳〉

法司〈名氏不傳〉

武寧爲人，言足飾非，辯足拒諌，奢侈宴遊，荒於酒色。後爲佐敷按司巴志所滅。

本年，中山遣使入貢。〈時未以察度訃告〉山北王珉薨。其子攀安知立，受封于朝，遣使入貢。山南王承察度及王叔汪英紫氏，亦遣使入貫。時乃太祖詔，遣中山官生三五郎亹等歸省，更賜三五郎亹白金七兩，綵緞六表裏，及鈔五十錠；寨官之子實那盧亹，綵緞一表裏，及鈔二十錠。

是年中山又遣使入貢，〈尚未以察度訃告〉偕寨官之子麻奢理、誠志魯二人入監就學。由是三五郎亹復與倶往，請卒業。太祖許之，仍賜如例。

三十年丁丑，中山兩遣便，貢馬及硫黄。〈時未以察度王訃告〉山北王攀安知、山南王叔汪英紫氏，亦各遣使入貢。

三十一年戊寅，中山遣王相亞蘭匏等，貢馬及硫黄。世子武寧亦入貢。〈尚未以察度訃告〉

時太祖命以冠帶賜王。先是，王嘗遣亞蘭匏請中國冠帶。太祖命禮部圖冠帶之制，示之。至是匏等復以爲請。故太祖頒賜如例，并賜臣下冠服。

是年太祖崩，皇太孫允炆嗣立，改元建文。

明建文元年己卯，至於建文四年壬午，中朝兵阻，不能往來。

明永樂元年癸未，成祖登極，改元永樂。遺行人邊信、劉元，以登極詔諭王，并賜羢錦、綺幣。于是世子武寧遣三五郎亹等，始以察度訃告，并奉表慶賀，及貢方物。成祖賜鈔幣、襲衣，宴于會同舘。

本年，世子武寧遣長史王茂等奉表貢方物。

時山北王攀安知，遣善住姑那貢方物，并乞賜冠帶衣服，以變國俗。成祖許之。

二年甲申。成祖遣行人時中賚詔至國，祭賻以布帛，并封武寧爲中山王。詔曰：

聖王之治，協和萬邦。繼承之道，率由常典。故琉球國中山王察度，受命皇考太祖高皇帝，作屏東藩，克修臣節。曁朕即位，率先歸誠。今既歿，爾武寧乃其世子。特封爾爲琉球國中山王，以承厥世。惟儉以修身，敬以養徳，忠以事上，仁以撫下；克循茲道，作鎮海邦，永延世祚。欽哉。 　 附：察度王始通中朝。自爾而後，天使數次來臨。至于武寧，始受冊封之大典。著爲例，以此考之，則天使舘，武寧王創建之，可知矣。但迎恩亭何代建之，疑是亦有武寧建之歟。一曰：迎恩亭，嘉靖中因冊使陳侃却金，故建亭以識之。一曰：天使夏言辭金之所。按：汪公録云：夏言，生平歴宦，無奉使琉球事。由此考之，則却金之説，倶不足取也。

本年四月，山南王承察度從弟汪應祖亦受封于朝。

先是，永樂元年，承察度薨，〈在位年數不詳〉無嗣。遺命汪應祖攝國事。由是，汪應祖遣隗谷結致等貢方物，以承察度訃告，兼乞襲爵。并奏乞如山北王例賜冠服。成祖謂禮部尚書蹇義曰：「國必有統，衆必有屬。既能事大，又能撫衆，且舊王所屬意也。宜從所言，以安遠人。」遂遣使齎詔至，封汪應祖爲山南王，賜如所請。汪應祖遣使謝恩，其使臣擅詣處州，市磁器。禮部尚書李至剛言其不法。成祖曰：「遠人知求利而已。朝廷於遠人，當懷之，不足罪之。」

本年，暹羅船至國，遭風，漂抵福建。布政司籍記所有，請命成祖。諭禮部尚書李至剛曰：「暹羅與琉球通好，自是番邦美事，豈可乘其危而利之？郷有善人，猶能濟困。況朝廷統御天下哉！」舟若壞，爲之修理；人乏食，給之粟。或歸國，或往琉球。俟風便。導之去。〈本國自唐宋以來，與朝鮮、日本、暹羅、瓜哇等國互相通好，往來貿易。但世遠籍湮，往來年月，難以悉記。即今那覇親見世者，因與諸國交通貿易，故建公舘于那覇，令置官吏，以掌其事，名其舘曰親見世。又建公倉于那覇江中，以藏貿物，名其倉曰御物城。然何代建之，今難以考，故附紀焉〉

三年乙酉，王遣三五郎亹等奉表貢方物，謝襲封恩。成祖賜衣幣，宴于會同舘。又遺養埠結制等，表賀萬壽聖節，進方物。

時山北王攀安知、山南王汪應祖，亦各遣使入貢。而汪應祖遣寨官子李傑等赴國子監受學，成祖賜衣如例。

四年丙戌，王遣使貢方物，表賀元旦，并遣寨官子石達魯等六人入監就學〈賚賜如例〉又進閹者數人。成祖曰：「彼亦人子，無罪而刑之，朕何忍焉？」命禮部還之。禮部奏曰：「若還之，恐阻遠人歸化之心。請但賜勅，止其再進。」成祖曰：「諭之以空言，不若示之以實事。今不遣還，彼欲媚朕，必有繼踵而來者。天地以生物爲徳，帝王乃可絶人類乎？」卒不受。

時山南王、山北王亦各遣使貢方物，表賀元旦。

本年中山爲佐敷按司巴志所滅。

先是，武寧荒淫無度，用非其人，諌者罪之，諛者悦之。壞覆先君之典刑，國人敢怨而不敢言。

時佐敷按司巴志，繼父治民，進賢士，退不肖，有功者必賞，有罪者必罸。威名大振，遠近歸服。是年巴志歳二十二，見武寧驕奢無度，虐民廢政，卒起義兵來問其罪。武寧慌忙催軍拒禦。奈諸按司閉戸高枕，曾莫之救。勢孤力弱，難以扞禦，悔之無及。

在位十年，歳五十，出城伏罪。諸按司奉巴志之父思紹爲君〈起察度庚寅，盡武寧乙酉。共二王，歴五十有六年〉

附：武寧謝罪遁隱。至今數百年，寂然無跡。故薨壽不傳。

尚思紹王
神號：君志眞物。

童名及降誕不傳。

父母及妃倶不傳。

世子：尚巴志。其餘不傳。

〈遺老傳有云：思紹之父名叫鮫川大主，乃葉壁人，移居于作敷間切新里村場天之地。遂娶大城按司之女，生一男一女：其男思紹也，女叫場天祝。思紹長成，移居于苗代村，當時之人稱苗代大親。苗代大親通于佐敷村美里子之女，而生佐敷小按司。小按司即巴志也。又曰：美里大親、平田大親，其兄弟也云爾。然籍湮世遠，虚實難辨。故遵世譜凡例之定規，不敢強記。是誠重倫闕疑之義也。闕疑之義，見于凡例遺老説傳之條〉

附紀
思紹爲人，資質純厚；百性推戴，爲佐敷按司。時會琉球分如鼎足，兵争不息。見其嫡子巴志英明神武，雄才蓋世；誠有治世安民之能。遂令巴志立爲佐敷按司，而自退養老。巴志果起義兵討中山，奉父思紹爲君，自能輔翼父王，發政施仁；有功者賞，有罪者罰。臣民皆悦，中山始安。

紀
明永樂四年丙戌即位。

國相：王茂〈茂任國相，兼長史事。仕至于尚巴志〉

法司名氏不傳。〈當時之人，稱法司職曰阿司多部；至明末，改稱法司〉

五年丁亥，尚思紹自稱世子，遺三五良亹貢馬及方物；別遣使，以武寧訃告。成祖命禮部賜祭賻，詔思紹嗣王爵，并給皮弁冠服。〈此時成祖不遣使，止賜詔封之〉

六年戊子，王遣阿勃吾斯等奉表貢方物，謝襲封恩。時山南王汪應祖亦遣使貢馬，成祖各賜鈔幣。

七年己丑，王遣使貢方物，表賀萬壽聖節。山南王汪應祖亦遣使貢馬。成祖各賜衣幣。

八年庚寅，王遣三五良亹等入貢，官生模都古等三人入國子監受學。時通事林佑本中國人，王啓請賜冠帶，成祖從之。時山南王汪應祖亦遣使，表賀萬壽聖節。各賜如例。

是年冬，成祖賜琉球官生李傑等冬衣靴襪。

禮部尚書呂震曰：「昔唐太宗興學校，新羅、百濟皆遣子弟入學。當時僅聞給廩膳，未若今日賚予周備也。」成祖曰：「遠方慕中國禮義，故遣子弟入學，必足於衣食，然後樂學。太祖高皇帝命資給之，著於令典。所謂曲成萬物，而不遺者，安得違之？」

九年辛卯，王遣三五良亹等表賀元旦，偕王相之子懷得、寨官之子祖魯古入監受學。給賜如例。又遣坤宜堪彌等貢馬及方物，具疏言：「長史王茂輔翼有年，請陞王茂爲國相，兼長史事。」又疏言：「長史程復，饒州人，輔臣祖察度四十餘年，勤誠不懈。今年八十有一，請命致仕，還其郷。」成祖悉許之。

時有人匿其方物，不盡貢者。監察御史廉得其實以聞。成祖曰：「此非國王意也。宥之。」由是，王又遣使謝恩及貢方物。成祖勅賜王鈔及綵幣。

十年壬辰，王遣使表賀元旦。山南王汪應祖亦遣使入貢，并表賀萬壽聖節。

十一年癸巳，王兩次遣使，奉表貢馬，偕寨官子鄔同、志久、周魯毎等三人入監受學。時山南王汪應祖遣使貢馬。成祖各賜鈔及永樂錢。

是年，模都古等三人奏乞歸省。成祖曰：「遠人來學，誠美事；思親而歸，亦人情也。」命禮部厚賜衣幣及鈔，爲道里費，以榮之。仍命兵部給驛傳，留學者皆賜冬夏衣。

十二年甲午，王遣使表賀元旦。又遺三五良亹等貢馬及方物。賜鈔幣如例。

時皇太子賜琉球官生益智毎等二人羅布衣各一襲，及襴衫、靴襪、衾褥、帷帳。從人皆有賜。成祖賜鄔同、志久等三人衣鈔。

十三年乙未，王及山北王攀安知倶各遣使貢方物；世子巴志亦遺宜是結制，貢馬及方物。成祖各賜文綺三十表裏。

本年，成祖遣行人陳季芳等，齎詔至國，封山南王世子他魯毎爲山南王。

先是，山南王承察度，無嗣。臨終，遺命從弟汪應祖以攝國事。永樂二年，汪應祖受封于朝。其兄達勃期心甚痴之。永樂十二年，謀弑應祖纂位。〈汪應祖在位十一年〉各寨官并諸按司合兵誅達勃期，推應祖之長子他魯毎攝國事。于是他魯毎表請襲封。成祖遣使來封，并賜誥命、冠服，及鈔一萬五千錠。

十四年丙申，王遣三五良亹等貢馬及方物，兼謝使臣不謹之罪。先是，王所遣直佳魯犯法坐誅。成祖勅論王曰：「此王所遣直佳魯等來京，朕優待之。及還，至福建，乃肆狂悖，擅奪海舶；殺死官軍，毆傷中官，奪其衣物。直佳魯首罪，當寘大辟，已命法司如律。其阿勃馬結制等六十七人，與之同悪，罪亦當死。眷王忠誠，特遣歸，俾王自治。自今遣使，宜戒約之，母犯朝憲。」

本年，王遣使奉表貢馬。山南王他魯毎亦遺使入貢，謝襲封恩。

本年，山北王攀安知爲中山所滅。

先是，攀安知自恃武勇，淫虐無道。其臣名平原，本部人，勇力極強。其餘軍士，皆勇剛驍健之人。亦其城池甚係險阻，尤難攻撃。由是驕傲日盛，常有呑中山之意。自受封于朝以來，矜肆益甚。與平原議攻中山，毎日整頓兵馬。

時中山王尚思紹，撫民以徳，施政以仁。羽地按司率兵來降，告急曰：「山北王作亂，請先動兵。若遲悞，悔之無及。」言未畢，國頭按司、名護按司亦率兵來投，報説如此。王命世子巴志急整軍馬，往征山北。巴志奉旨，便將浦添按司、越來按司、讀谷山按司、名護按司、羽地按司、國頭按司六路軍馬，分隊先往。隨後官軍大發，前至寒汀那港，擁兵渡江。攀安知原是武勇之人，兼有平原等協力督軍，防備甚密。巴志催兵攻城，城上放箭如雨，不可進攻。浦添按司大叫曰：「忠臣委身于國家，視死如歸。豈可拱手而送日乎！」言畢，奮勇先進。諸軍亦争先攻撃。奈北軍恃固，兼得驍健之兵相助守城。攻戰數日，城不陷。巴志曰：「攀安知淫虐無道，雖有千軍，實非心服。其臣平原，有勇無謀，亦是貪欲之人。以計破之，何難之有！」遂召羽地按司等問其地勢。羽地按司曰：「此城三面皆險阻，難急攻破。而坤方尤係險阻。料是此處必怠于防備。」巴志大喜，令一人辨給者，從坤方處乘夜入城，裏把幣帛，贈平原，并以利害説之，以爲内應。次日，平原告攀安知曰：「久不出戰，敵軍必以我爲怯。請王與臣更番出戰，敵必敗矣。」攀安知從之，命平原守城，自率軍先出。巴志見北軍出城來，急傳令：「從坤方險阻處，分軍攻入。」却催軍兵，從平坦處迎敵。攀安知武藝絶倫，奮勇衝殺，官軍敗走。攀安知趕追間，忽見城中火起沖天。攀安知大驚，急慌返兵入城。平原提刀來迎，大叱曰：「汝既無道，我降于中山。」攀安知大怒，戰不數合，斫爲兩段。始知平原心變作叛，悔之無及。只見官軍争先攻入，如天摧地塌，無力可禦。時城中有一靈石，攀安知常拜爲神石。此日智盡力窮，叱其石曰：「予今死，汝豈獨生！」揮劍劈石，自刎而亡。由是山北復歸中山。〈至今神石尚存，而有十字劈開之跡。劍名「千代金丸」，沈在于重間河。後葉壁人獲之。又：城門外一大石上有王所乘馬蹄之跡。皆山北古蹟也〉

附　山北王：

今歸仁〈在位年數不詳〉

怕尼芝〈在位年數不詳〉

珉〈在位五年〉

攀安知〈在位二十一年〉

起元延祐年間，盡明永樂四年丙戌。凡四主，歴九十餘年。

十五年丁酉，王及世子尚巴志并山南王他魯毎，倶各遣使入貢。賜賚甚厚。

十六年戊戌，王兩次遣使貢方物。成祖賜使者冠帶、鈔幣有差。

十七年己亥，王三次遺使，貢馬及方物。

十八年庚子，遣使者佳期巴那、通事梁復等到暹羅國，以行通交之禮。〈本國與暹羅相通最久，往來無數。故不悉記焉〉

十九年辛丑薨。在位十六年。壽不傳。

尚巴志王
神號：勢治高眞物〈童名不傳〉明洪武五年壬子降誕。

父：尚思紹王

母不傳。

妃〈名號不傳〉

王有數男：

第二子曰尚忠。

次曰金福。

次曰布里。

次曰泰久。

其餘不傳。

附紀
巴志生得身體極小，長不滿五尺，故俗皆呼佐敷小按司。其幼年嘗遊于與那原，令鐵匠造劍。匠人急造農器，造劒甚遲。巴志屡往問求，匠人佯爲造劍之状，巴志還則止。漸漸鍛錬，三年而後成。巴志得此劒，一日駕舟遊。忽然大鰐翻浪躍來，舟幾覆沈。巴志按劒而立，鰐魚畏退，不敢侵。

時有異國商船裝載鐵塊，在與那原貿易，皆見其劒而要之。終以滿船所載之鐵買之。巴志得鐵許多，散給百姓，令造農器。百姓感服。

巴志爲人，膽大志高，雄才蓋世。洪武二十五年，歳二十一。父思紹謂巴志曰：「昔玉城王失徳廢政，國分爲三，勢如鼎足。自爾而後，殆及百年，兵戰不息，生民塗炭，未有若此時之甚者也。吾見當時諸按司，雖各據兵柄，皆守戸之犬，不足與有爲也。今之世，惟汝一人可以有爲。汝能代吾爲佐敷按司，拯民於水火中，吾願足矣。」巴志喟然嘆曰：「惟命是從。」即續父爲佐敷按司，調練兵馬。

島添大里按司召群臣曰：「今諸按司，皆不足懼。惟佐敷按司之子巴志，英明神武，有擎天之翼。今續父領佐敷，吾甚懼焉。況吾與巴志不睦，如之何則可乎？」言未畢，喊聲大起，巴志早已領兵來攻。大里按司大驚，催兵拒禦。奈巴志希世英雄，兼多勇健之兵，無力可禦，竟爲巴志所滅。

巴志得大里等處，威名大振。時乃中山武寧王，壞覆先君之典刑，臣民遁隱。諸按司相謂曰：「巴志得大里，而地與首里甚近。今王失徳，禍不遠矣。」各散隱不朝。巴志謂諸臣曰：「琉球自開闢以來，一王治世。山南、山北，皆假王也。今中山王失徳廢政，何時得平二山，而致一統之治乎？」諸臣皆曰：「武寧王失徳，國勢日衰。山南、山北強暴益甚。由此觀之，武寧王非救民之主，乃傷國之螟蟲也。請先伐中山，以建基業；然後平二山，以安社稷。是萬民之幸，天理之順也。」巴志便領大兵來問其罪。武寧慌忙催軍拒禦。時諸按司閉戸高枕，曾莫之救。武寧悔之無及，出城伏罪。諸按司推巴志爲君。巴志固辭，奉父思紹爲君。自能翼輔父王，興政理治。臣民及諸按司皆服。後滅山北，遂平山南，以致一統之治。

紀
明永樂二十年壬寅即位。

國相：

王茂〈在職年月不詳〉

懷機〈宣徳初，懷機續王茂任國相，仕至尚金福代。當時之人尊懷機，稱國公。〉

法司：模都古〈其餘不傳〉

本年，遣第二子尚忠監守山北。夫山北城，離首里遠，〈城在今歸仁〉地係險阻，人亦驍健。恐其山北復恃嶮岨而生變也，故令尚忠監守，以拒變亂。因稱之曰今歸仁王子。

本年，遣使表賀元旦，又遣使貢方物。〈時未以思紹訃告〉

二十一年癸卯，遣使奉表貢方物。〈尚未訃告〉

二十二年甲辰春，遣使以父王思紹訃聞于朝。成祖命禮部，遣行人周彝齎勅至國，賜祭賻以布帛。

本年，命輔臣創建下天妃廟。〈杜公録云：「天尊廟，昔閩人移居中山者，創建廟祠，爲國祈福。」以此考之，上天妃廟、龍王殿，亦此時建之歟。叉曰：龍王殿，舊是建在于三重城。經歴既久，移建于唐榮。上天妃廟前矣〉

明洪煕元年乙巳，仁宗登極，改元洪煕。世子巴志未知改元，遣使表賀成祖萬壽聖節，貢馬及方物。時仁宗遣中官柴山齎勅至國，封世子巴志爲中山王，仍賜冠帶、襲衣、文綺。由是本國始知改元。勅曰：


昔我皇考太宗文皇帝，躬膺天命，統御萬方；恩施均一，遠近歸仁。爾父琉球國中山王思紹，總明賢達，茂篤忠誠；敬天事大，益久弗懈。我皇考良用褒嘉。今朕纉承大統，念爾父沒已久，爾其嫡子，宜俾承續。特遣内官柴山齎勅命，爾嗣琉球國中山王。爾尚立孝立忠，恪守藩服；修徳務善，以福國人。斯爵録之榮，延于無窮；尚其祇承，無怠無忽。故茲勅諭。


本年，先已遣阿蒲察度等貢馬及方物。阿蒲察度歸言仁宗崩，宣宗登極，改元宣徳。由是，王遣王舅模都古、長史鄭義才、使者實達魯等，隨内官柴山至京，貢方物，謝襲封恩，并進香長陵。〈長陵，仁宗陵名〉附奏曰：「臣祖父，昔蒙朝廷大恩，封王爵，賜皮弁冠服。洪煕元年，臣奉詔襲爵。蒙仁宗皇帝已賜冠帶，而皮弁冠服未蒙頒賜。請恩賜之。」宣宗謂禮部尚書胡濙曰：「遠人歸誠，固是美事。特賜冠服，亦表異恩。古人言：『招攜以禮，懷遠以徳。』朕與卿等尤當念之。」卒命禮部稽定制，製以賜之。時鄭義才又具呈言：「海舟經年，被海風壞。臣等附内官柴山舟得達。乞賜一舟歸國，且便朝貢。」宣宗命工部給之。

宣徳元年丙午，王遣佳期巴那等，表賀宣宗登極，貢馬及方物。宣宗賜襲衣靴襪有差。

本年，王遣阿蒲察都等奉表貢方物。賞賜有差。

二年丁未，王兩遣使貢方物。時山南王他魯毎亦遣使，進香于仁宗長陵。

本年夏，宣宗遣内官柴山齎勅至國，賜王皮弁冠服、妃綵幣等物。勅曰：


今遣内官柴山，前來賜爾皮弁冠服，并齎銅錢，收買生漆，及各色磨刀石。勅至，爾即領價收買，交付柴山進來。故諭。


三年戊申，王遣長史鄭義才等貢馬及方物，謝賜皮弁海舟。宣宗賜義才等冠帶及金織、紵絲、襲衣。餘皆給素紵、襲衣。時宣宗以王朝貢彌謹，賜王勅及紵絲、紗羅、錦緞，以勞之。

本年，王命輔臣創建國門，榜曰「中山」。〈舊記云：「中山」二字，内官柴山進以爲額〉

本年，王遣長史梁囘等貢方物，謝恩。

四年己酉，王遣使表賀萬壽聖節，進方物。又兩次遣使，貢馬及方物。時山南王他魯毎亦兩遣使入貢。倶賜宴及鈔幣。且命山南王使者，齎勅及鈔絹，歸賜其王。

本年，山南王他魯毎爲中山所滅。

先是，他魯毎受封于朝，驕心稍動。其後奢侈日加，常拒忠諌，宴遊是好，不務政事。臣民怨之，諸按司不朝。他魯毎發兵問罪，諸按司畏懼，多投中山。他魯毎怒曰：「賊奴與巴志同謀倡亂，不悉誅滅，吾怒不息。」遂傳軍令，聚整兵馬。山南騒動，事聞于中山。巴志曰：「時至矣。」遂自率四方按司，親往征之。山南百姓，喜躍拜迎。他魯毎益怒，率軍出戰，大敗而走。將入門，時城上放箭，閉門拒禦。他魯毎前後受敵，無力可施，被虜伏誅。由是琉球復歸一統。

〈遺老傳云：中山王巴志有金彩圍屏，粧飾甚美。他魯毎要之不止。巴志曰：「吾聞大里有泉，名呼喜汀志川泉。以此換之，如何？」他魯毎嘉換之。原來是泉湧得極大，大里等處百姓皆引此泉爲耕。巴志得泉，惟從己者與之；不從者，不許用之。由是百姓暗從中山者不可勝數。時他魯毎不務政事，遊戲無度。臣民及諸按司皆怨之，卒爲巴志所滅云〉 　

附　山南王：

大里〈在位年數不詳〉

承察度〈在位年數不詳〉

汪應祖〈在位十一年〉

他魯毎〈在位二十五年〉

起元延祐年間，盡明宣徳四年己酉。凡四主，歴一百餘年。

五年庚戌，王遣使貢馬及方物，并具奏言：


我琉球國分爲三者，百有餘年，戰無止時，臣民塗炭。臣巴志不堪悲嘆。爲此發兵，北誅攀安知，南討他魯毎。今歸大平，萬民安生。伏願陛下聖鑒。


宣宗賜詔，特嘉其功。詔曰：


爾琉球國分爲鼎足，人民塗炭，百有餘年。比爾義兵，復致太平，是朕素意。自今以後，愼終如始，永綏海邦，子孫保之。欽哉。故諭。


本年，内官柴山、副使阮某齎勅至國，賜王尚姓，并金織、紵絲、紗羅、羢錦。

先是，宣徳三年，長史鄭義才在京。時宣宗以王朝貢彌謹之故，深嘉其忠，命内官柴山齎勅前往勞之。奈何遲延。迄于本年，而纔至國，賜王如命。時柴山損資，建寺于我國，名曰大安禪寺，并自立碑記。〈景泰七年丙子，泰久王鑄鐘懸寺。然寺建何地，今不可考。柴山碑記云：「宣徳五年，正使柴山奉命遠造東夷。東夷之地，離閩南數萬餘里。舟行累日，山岸無分。茫茫之際，蛟龍湧萬丈之波，巨鱗漲馮夷之水；風涛上下，捲雪翻藍，險釁不可勝紀。天風一作煙霧，忽蒙潮瀾；渀湃波涛之聲，振於宇宙。三軍心駭，呼佛號天。頃之，忽有神光，大如星斗，高掛危檣之上。耿煥昭明，如有所慰。然後衆心皆喜，相率而言曰：『此乃龍天之庇，神佛之光矣，何以至是哉？是咸頼我公崇佛好善，忠孝仁徳之所致也。』迨夫波涛一息，河漢昭明，則見南北之峰，遠相迎衛。迅風順渡，不崇朝而抵岸焉。既而奉公之暇，上擇岡陵，下相崖谷。願得龍盤虎據之地，以爲安奉佛光之所，庶幾以答扶危之恵。於是掬水聞香，得其地於海岸之南。山環水深，路轉林密；四顧清芬，頗類雙林之景。遂闢山爲地，引水爲池。捄之陾陾，築之登登。成百堵之室，闢四達之衢。中建九蓮座，金容于上，供南方丙丁火徳于前。累石引泉，鑿井于後。命有道之僧董臨其事。内列花卉，外廣椿松。遠呑山光，平浥灘瀬。使巣居穴處者，皆得以覩其光焉。此酬功報徳者之所爲也。且東夷與佛國爲鄰，其聖跡海靈鍾秀者，有素矣。此寺宇之建，相傳萬世無窮，良有以。夫建寺者誰？天朝欽命正使柴公也。」〉


六年辛亥，王遣使貢方物；又遣使貢馬及金銀器皿，謝遣柴山賜錦幣。

七年壬子，王遣漫泰來結制等入貢。漫泰來結制，具呈言：「來舟損壞，乞賜一舟歸。」宣宗命工部給之。

是年，王遣使入貢者凡四。宴賚如例。

八年癸丑，宣宗遣内官柴山齎勅至國，賜王衣服文綺以勞之。時柴山復自捐資，建閣于我國，名曰千佛靈閣，并立碑記。

〈閣建何地，亦不可考焉。柴山碑記云：「粤自大明開基，混一六合。東漸於海，西被于流沙，聲教訖于四海。凡在遠方之國，莫不捧琛執帛而來貢焉。時東夷，遁居東海之東，阻中華數萬餘里。水有蛟龍之虞，風涛之悍；陸有丘陸之險，崖谷之危。無縣郭之立，無丞尉之官；汗樽抔飲，盡其俗也。雖然，亦屡貢所産于朝。永樂之間，亦常納其貢焉。洪煕紀年之初，遣正使柴山，曁給使中、行人等官，奉勅褒封王爵，頒賜冠冕。仍遣祭前王，使其知尊君親上之道，篤仁義禮樂之本。天朝之恩，無以加矣。當今聖人，繼登龍馭，率由舊章。宣徳二年，復遣正使山獨掌其事，蒞臨以詢之。則見其王欽己于上，王相布政於下。其俗皆循禮法，煕煕如也。宣徳三年，本國遣使，歸貢於朝。迨夫五年，正使山復承勅來，茲重宣聖化。淮海往還，滄波萬頃；舟檝之虞，風涛之患；朝夕艱辛，惟天是頼。恩無以表良心。遂三軍墾地營基建立佛寺，名之曰大安。一以資思育之勤，一以化諸夷之善。寺卒既成，六年卒事復命。迨宣徳八年，歳在癸丑，天朝甚嘉忠孝，特勅福建方伯大臣重造寶船，頒賜衣服、文物以勞之，日夜棲跡海洋之間。三軍有安全之歡，四際息風涛之患。或夜見神光，或朝臨瑞氣。此天地龍神護佑之功，何其至歟？於是重修弘仁普濟之宮，引泉鑿井，于宮之南，鼎造大安千佛靈閣。凡在諸夷，莫不向化。寳閣既成，佛光嚴整。八月秋分，又有白龍高掛，以應其祥。此嘉祥之兆，良有自也。遂立碑記，以紀其事，使萬世之下聞而知者，咸仰天朝徳化之盛，而同趾美於前人。因書爲記。建閣者：故柴山云。」〉

本年，王遣使入貢者凡二。宴賚如例。

九年甲寅，王遣使貢馬及方物。中道遇風，先後至閩。已又遣長史梁求保等，謝賜衣服、海舟。宣宗賜使者幣有差。仍命齎勅及幣，歸賜王。

十年乙卯，王遣長史梁求保、通事李敬等謝恩貢方物。禮部尚書胡濙奏曰：「此奉旨，節一切冗費，以安軍民。今四裔使臣，動以百數，沿途疲于供給。宜勅諸路總兵官，并都、布、按三司，繼今審其來者量，遣正副使、從人十二人赴京，餘悉留彼處，給待爲例。」宣宗從之。〈本國貢使以二十人入京，自此而始〉

明正統元年丙辰，英宗登極，改元正統。時王適遣伍是堅等貢方物。英宗頒賜勅及大統暦并白金彩幣，令伍是堅齎囘賜王。勅曰：


我國家，統有天下，薄海内外，罔不臣服。列聖相承，無間遠近，一視同仁。爾爲國東藩，世修職貢，益永益虔。王遣使來朝，貢馬及方物，禮意勤至。朕嗣承祖宗大寳，期與四海群生，同樂雍煕。矧王篤於事大，良可嘉尚。使者還，特賜王及妃白金彩幣，以答遠意。王其欽崇天道，仁恤有民，永保藩邦，以副朕望。欽哉。故諭。


本年，王遣阿普尼是、通事鄭長等謝恩貢方物。

本年，王再遣使貢馬及方物。使者至福建止，具貢物以聞。其自攜螺殻九十，海巴五萬八千，失於自陳。有司以漏報沒入，使者籲請給値。英宗謂禮部曰：「海巴、螺殻，遠人資以貨殖。取之奚用？」命悉還之，仍著爲令。

二年丁巳，王遣陪臣義魯結制、梁振等貢馬及方物，附奏曰：「本國各官冠服，皆國初所賜，年久朽敝。乞更賜之。」又言：「本國遵奉正朔，而海道險阻。受暦之使，或半載，或一載，方返不便。」英宗命禮部議。禮部奏曰：「冠販，本國可依原制造用。大統暦，令福建布政司給與之。」英宗從之。禮部又奏：「琉球國貢馬矮小，宜令選高大者充貢。」英宗曰：「遠人慕義入貢，不必計物優劣。」

本年，王遣通事梁徳、使者仲歩馬結制等往瓜哇國，行通交之禮。

三年戊午，王遣義魯結制等貢馬及方物。賜幣有差。

四年己未，王遣長史梁求保都、通事蔡讓、使者楊勃布耶等貢方物，表賀登極；又遣阿普禮是、通事程鵬等入貢。賜宴幣如例。

先是，本國使臣并從人，兵二百餘人，於福建停憩。除日給廩米外，其茶、鹹、醯、醤等物，出於里甲，相沿有例。此時，巡按福建監察御史成規，具疏改例。止日給廩米。一切費，悉罷之。

本年四月二十日薨。在位十八年。壽六十八。

尚忠王
童名、神號不傳。明洪武二十四年辛未降誕。

父：尚巴志王〈尚忠係第二子〉

母、妃不傳。

世子：尚思達。

附紀
尚忠王英明仁厚，深有作爲。永樂二十年壬寅，尚巴志王恐山北恃固而復有變，特命尚忠監守山北，稱今歸仁王子。後尚忠践祚，仍遵舊制，封子弟于今歸仁，世世監守，著爲定規。

〈尚徳王失徳，覆宗絶祀。由是，監守貴族之徒皆遁世而隱。即今今歸仁間切下運天村所謂百按司墓者，其貴族之墓也。墓内枯骨甚多，又有骨龕數個，以木爲之，修飾尤美，皆銘巴字金紋。而一個稍新者之壁，有字云：弘治十三年九月某日。以此考之，則其貴族至于尚眞王代而老盡焉。此其證也。然人没世遠，墓圯骨露。問之，則運天村人曰裔孫已絶，無有掃祭者〉

紀
明正統五年庚申即位。

國相：懷機

法司〈名氏不傳〉

本年，遣歩馬結制等貢馬及方物。〈時未以巴志訃聞于中朝〉宴賚如例。先是，朝貢者朝參出人，皆給馬有例。至是，止給正副使，其餘皆不給。著爲令。

六年辛酉，遣長史梁求保、使者楊布明泰、通事梁祐等奉表入貢；又遣達福期等表賀萬壽聖節。〈時未以巴志訃告〉

本年，遣通事沈志良、使者阿普斯吉等駕船載瓷器等物往瓜哇國，市胡椒、蘇木。至東影山，遭風桅折，進港修船，歸國。

七年壬戌，世子尚忠遣長史梁求保等奉表入貢，并以巴志王訃聞于朝，兼請襲封爵。英宗命給事中余汴、行人劉遜爲冊封正副使。

八年癸亥，世子尚忠兩遣使貢馬，并表賀元旦。

本年，英宗遣正使余汴、副使劉遜齎勅至國，諭祭故王巴志，封尚忠爲中山王。仍賜王及妃皮弁、冠服、金織、襲衣、幣布等物。詔曰：

昔我祖宗，恭天明命，君主天下；無間遠迩，一視同仁；海外諸國，咸建君長，以統其衆。朕承大寳，祇奉成憲，用圖永寧。故琉球國中山王尚巴志，爰自先朝，恭事朝廷；勤修職貢，始終如一。茲既云亡，其世子尚忠，敦厚恭愼，克類前人；上能事大，下能保民。今遣正使給事中余汴、副使行人劉遜齎勅，封爲琉球國中山王，以主國事。爾大小頭目人等，其欽承朕命，盡心輔翼，惇行善道；俾國人咸樂太平，副朕仁覆蒼生之意。

勅曰：

爾遣長史梁求保，奏爾父王尚巴志亡歿。良深悼念。特遣使，命爾爲琉球國中山王，以主國事。爾宜篤紹爾父之志，益堅事上之誠，敬守臣節；恭修職貢，善撫國人；和睦隣境，庶幾永享大平之福。

九年甲子，王遣使謝恩，及入貢者凡四。使臣梁囘奏乞給海舟，一以便歳時朝貢。英宗給之。

本年，十月二十四日薨。

在位五年，壽五十四。

尚思達王
神號：君日〈童名不傳〉永樂六年戊子降誕。

父：尚忠王

母、妃不傳。并無嗣。

紀
明正統十年乙丑即位。

國相：懷機

法司：馬權度〈其餘不傳〉

本年，遣使入貢者凡二。〈時未以尚忠王訃告〉宴賚如例。

本年，本國商舶漂至廣東香山港，巡戍欲盡戮冒功。海道副使章格不可，乃爲辨奏，悉還其貲。

十一年丙寅，遣使入貢者凡二。〈時未以尚忠王訃告〉宴賚如例。

十二年丁卯，遣長史梁球奉表入貢，并以父王尚忠訃告，兼請襲爵。英宗命給事中陳傳、行人萬祥爲冊封正副使。

本年，遣通事蔡讓等貢馬及方物。宴賚如例。

十三年戊辰，冊封使給事中陳傳、行人萬祥齎勅至國，諭祭故王尚忠，封世子尚思達爲中山王。勅曰：

爾比遣長史梁球等，奏爾父王尚忠亡歿。良深悼念。特封爾爲琉球國中山王，繼承爾父，主理國事。爾宜篤紹先志，敬守臣節，恪修職貢；簡任賢良，善撫國人；和睦隣境，以保國土。仍以皮弁、冠服、常服及金織、紵絲、羅緞等物賜王及妃。復詔論其國臣庶，盡心輔翼，各循理分，母或僭踰。俾凡國人，同樂雍煕，副朕一視同仁之意。故諭。

本年，王先已遣使貢方物。其跟伴與四川長河西番人相毆會同舘門外，有重傷者。有司以其事聞。英宗命毆至死者抵死。

本年，王遣梁同等貢馬及方物；已又遣王舅馬權度等奉表貢方物，謝襲封恩。王叔尚金福附進方物。〈時福建尤溪沙縣方有寇警。翌年三月，始至京〉宴賚如例。英宗賜馬權度衣幣、冠帶，仍命馬權度齎勅并綵幣，歸賜王、王妃及王叔。時馬權度具呈言，以所賜絹匹往蘇州府，易紗羅、紵絲，歸國服用。禮部以聞，英宗從之。馬權度齎勅并綵幣而歸。勅曰：

朕奉天命，祇承祖宗大位，主宰生靈。夙夜惓惓，罹欲天下之人咸得其所。惟王遠居海外，能敬順天道，恭事朝廷，恪修職貢。遣王舅馬權度等奉表，并王叔尚金福，倶以馬匹、金銀器皿等方物來貢，益見誠意。朕甚嘉悦。今權度等囘，特賜王、王妃并王叔綵幣。王其體朕至懷。故諭。

十四年己巳，王遣亞間美等奉表貢方物。宴賚如例。

本年十月十三日薨。在位五年。壽四十二。

尚金福王
神號：君志〈童名不傳〉明洪武三十一年戊寅降誕。

父：尚巴志王〈金福係第六子〉

母、妃不傳。

尚思達王無嗣，故金福受遺命，嗣大位。

世子曰志魯，死于兵亂，無嗣。

紀
明景泰元年庚午即位。

國相：懷機

法司〈名氏不傳〉

本年，遣百佳尼等貢方物。〈時未以尚思達王訃告也〉會景帝登極，改元景泰。仍命百佳尼齎勅并文綺、綵幣，歸賜王及妃。時通事程鴻具呈言：「來船已壞，不能返國。願以所賜幣帛造船。」禮部奏，允其請。移文福建三司，聽其自造，不得擾民。

本年，又遣梁囘等貢馬及方物。宴賚如例。〈時未以王訃告〉

二年辛未，遣亞間美等貢方物。〈時未以王訃告〉景帝命齎勅并文綺、綵幣，歸賜尚思達王及妃。勅曰：

國家一視同仁，無間遠迩。況於謹脩職貢之國，尤所當厚。爾琉球，於中國，爲東藩，世脩職貢，逾久益勤。今王遣使亞間美等奉表及進方物，禮意勤至。朕承列聖嗣，登大寶，期與四海同樂雍煕。王能篤於事大，良足嘉尚。使還，特賜王及妃綵幣，以答誠意。王其欽崇天道，仁恤生民，永固藩屏，以副朕懷。故諭。

本年，遣察都等入貢；〈時未以王訃告〉已又遣通事李敬等入貢。〈想此時始以尚思達訃告，不然何能有遣封也？〉時察都以自備工料造船爲請。禮部議奏：「今福建地方被賊亂，人民艱窘。宜令其候本國進貢通事李敬等囘日，附載歸國。」景帝從之。

本年，遣使請封。時以那覇阻海，往來不便之故，命國相懷機築長虹堤。〈自安里橋至伊邊嘉麻橋曰長虹堤〉築畢，懷機返愿，建神社并寺，名其寺曰長壽。〈社及寺倶今存〉

三年壬申，尚金福表稱王叔，遣使入貢。

本年，景帝遣左給事中陳謨、〈一作喬毅，未知孰是〉行人董守宏齎勅至國，諭祭故王尚思達，封王叔尚金福爲中山王。頒賜如例。

四年癸酉，王遣使謝恩；已又遣使入貢者凡三。宴賚悉如例。

本年四月十八日薨。在位四年。壽五十六。

尚泰久王
神號：那之志與茂伊，又稱大世主。〈童名不傳〉

明永樂十三年乙未降誕。

父：尚巴志王

母、妃不傳。

有數男。

第三子曰尚徳，次曰尚武。其餘不傳。

〈遺老傳有云：尚泰久王領越來時，娶妾名叫世理休。既生男子，名稱江洲按司。傳説如此，然所謂江洲按司者，是尚徳也乎？是尚武也乎？抑亦別有稱江洲按司者乎？世遠籍湮，虚實難辨。故遵世譜凡例之定規，不敢強記。是重倫闕疑之義也。闕疑之義，見于凡例，遺老説傳之條〉

附紀
尚泰久爲人，性質重厚。宣徳十年乙卯，巴志王封泰久于越來，爲越來王子。景泰四年癸酉，會尚金福王薨，世子志魯將立。時王弟布里威勢甚盛，乃言曰：「吾係巴志王之子，宜承父兄業而立。」志魯怒曰：「汝乃王弟，非世子也。豈可妄奪兄王之業乎！」布里大怒，發兵攻撃。志魯亦擁兵拒戰。兩軍混殺，滿城火起，府庫焚燒。布里、志魯兩傷倶絶。朝廷所賜鍍金銀印亦致鎔壞。國人議推王弟尚泰久就大位。

紀
明景泰五年甲戌即位。

國相〈名氏不傳〉

法司〈名氏不傳〉

本年，尚泰久以布里作亂之事，遣使馳奏以聞，并請頒賜鍍印。景帝命禮部給之。由是，尚泰久自稱「琉球國掌國事王弟尚泰久」，而遣使奉表入貢。景帝命使者齎勅及綵幣，歸賜王弟尚泰久。

六年乙亥，兩遣使奉表入貢。時王侄尚伯禮等具呈，乞於蘇州收買綵幣及釘麻等物，修葺海船。禮部恐其擾民，不從。景帝曰：「琉球素遵王化，與他國不同。」特許之。且命給事中李秉彜、〈一曰嚴誠，未知孰是〉行人劉儉爲冊封正副使。

七年丙子，遣使奉表入貢。景帝遣正使李秉彜、副使劉儉齎勅至國，諭祭故王尚金福，封王弟尚泰久爲中山王，并賜王及妃冠服、綵幣等物。詔曰：

帝王主宰天下，恒一視而同仁。藩屏表率國中，或同氣以相嗣。朕躬膺天命，撫馭諸侯。琉球國王尚金福既薨，其弟尚泰久性質英厚，國衆歸心。茲特遣使齎勅，封爲琉球國中山王。凡彼國中遠近臣庶，宜悉心輔翼，罔或乖違。長堅忠順之心，永享太平之福。故茲詔示，咸使聞知。

勅曰：

爾自先世，恪守藩維。傳及爾兄，益隆繼述。敬天事上，久而愈虔。屬茲薨逝，軫於朕懷。爾乃王弟，宜紹國封。特遣使齎詔，封爾爲琉球國中山王，并賜爾及妃冠服、綵幣等物。爾尚砥砺臣節，懷撫國人。欽哉。

本年，王遣使奉表貢方物，謝襲封恩；又別遣使入貢。則英宗復位，改元天順。〈正統十四年，英宗退位。是年依舊復位，故改元〉

本年，王命輔臣鑄天尊廟之鐘。

附　景泰年間，一僧至國。諱承琥，字芥隱，日本平安城人也。王命輔臣新構三寺：一曰廣嚴，〈今存〉一曰普門，一曰天龍。〈倶今不存〉令芥隱和尚爲開山正住持，而輪流居焉。王受其教，禮待甚優，而國人崇佛重僧。由是王大喜，景泰、天順間，卜地于各處，多建寺院；并鑄巨鐘，懸于各寺。朝夕令諸僧談經説法，參禪禮佛，以祈昇平之治，雖漢明、梁武亦無能出于其右焉。誠此我國佛法之明君也。〈即今禁中或寺廟，所有巨鐘，乃景泰、天順間，尚泰久王所鑄也。〉王又命輔臣創建末吉山熊野權現社。〈其餘神社，何年建之，今不可考。疑是泰久王之世，其亦建之歟？〉

明天順元年丁丑，王命輔臣鑄天妃二廟及萬壽寺等鐘。

二年戊寅，王遣使奉表朝貢者凡三。

本年，王遣大城等，〈姓夏，名居數。其子孫今已繁盛〉率軍馬征討勝連。

先是，勝連按司阿摩和利，身居儀賓之貴，兼武藝出衆，視諸按司如草芥。驕傲已極，常有弑簒之心。時乃中城按司護佐丸〈姓毛，名國鼎。其子孫今已繁盛〉鎭守中城，忠義存心，英武超倫，早已察得阿摩和利有謀叛之心。由是，護佐丸常整丘馬，以備拒禦之用。阿摩和利畏其武威，無出師之路。一日，見王曰：「護佐丸要聚兵謀飯，宜發兵撃。儻若遲延，悔之無及。」王曰：「護佐丸忠義之人，豈有作亂乎？」阿摩和利巧言非之。王被讒惑，遣人窺看，果有整兵之状。王大驚，便命阿摩和利爲大將，急發大軍，寅夜前往，圍得中城水洩不通。護佐丸仰天嘆曰：「吾何罪如此？」其臣士等人大怒，皆要出戰。護佐丸止之曰：「王命也，豈可違也！」自刎而亡。時家族及臣士等人，相從自死者，不可勝數。由是阿摩和利得志，大整軍馬，密召臣士，議攻中山。

時其夫人〈夫人名叫蹈揚，按司乃王女也〉有一僕臣名大城，武勇無比，勢如狼虎。當時之人號「鬼大城」。大城知其機事，密告夫人曰事既如此。夫人大驚曰：「災禍不遠，汝爲我計之。」大城俟夜静時，負夫人逃走。到首里城，天未曙，敲門報王。王大悔，且怒曰：「逆賊阿摩和利，斬爲萬段，吾怨可解！」即急傳令，招聚四方軍士。時阿摩和利與諸臣議曰：「機事不密，大城逃去。若不先動手，吾禍難免。」遂率軍兵臨首里，趕來放火攻城，殺戰甚急。幸得四方軍兵皆來相救。寡不敵衆，阿摩和利大敗而走。王命大城爲大將，率領大軍往征勝連。大城奉旨，前臨勝連進發。阿摩和利閉門堅守，官軍争先攻城。阿摩和利亦是武勇之人，或出城殺戰，或閉門拒禦。大城大怒，分兵攻撃，鋭氣甚熾。阿摩和利智力既窮，遂爲大城所滅。大城奏凱囘日。有諸神賀大平。

三年己卯，王遣李敬等貢馬及金銀器皿，并上疏言：「本國王府失火，延燒倉庫銅錢。請炤永樂、宣徳間例，所帶貨物，以銅錢給價。」禮部奏言：「銅錢係中國所用，難以准給，宜移文福建布政司，以所貯絲、紗羅、絹布等物，依時値關給。」英宗從之。

本年，王遣亞羅佳其等奉表入貢。宴賚如例。

本年，王命輔臣鑄巨鐘，懸于臨海寺。〈寺何年建之，今不可考焉〉

四年庚辰，王遣使奉表入貢。宴賚如例。

本年六月初五日薨。在位七年，壽四十六。

尚徳王
神號：八幡之按司，又稱世高王。〈童名不傳〉

明正統六年辛酉降誕。

父：尚泰久王〈尚徳係第三子〉

母、妃及世子名號不傳。

紀
明天順五年辛巳即位。

國相〈名氏不傳〉

法司：王察都〈其餘不傳〉

尚徳王爲人，聰明勇猛，才力過人；知足拒諌，言足飾非；放辟邪侈，略無忌憚。群臣畏懼而不敢言。但御鎖側官金丸，極言屡諌。


本年，遣汪察等奉表貢馬及方物。〈時未以尚泰久訃告〉宴賚如例。

六年壬午，遣程鵬等奉表貢方物。〈時未以訃聞于中朝〉宴賚如例。

本年，世子尚徳遣使入貢，并以尚泰久王訃告。由是英宗命史科右給事中潘榮、行人司行人蔡哲爲冊封正副使。

七年癸未，正使潘榮、副使蔡哲齎詔至國，諭祭故王尚泰久，封世子尚徳爲中山王。仍賜王及妃皮弁、冠服、綵幣等物。詔曰：

朕紹帝王之統，纉祖宗之緒，主宰天下，一視同仁；撫馭華夷，靡間遐迩。惟爾琉球國，僻居海島，密迩閩中，慕義來庭。受封傳業，蓋有年矣。故國王尚泰久，克篤勤誠，敬天事大，甫餘六載。倏爾告終，先業攸存，可無承繼。其世子尚徳，性資仁厚，國衆歸心。茲特遣正使史科右給事中潘榮、副使行人司行人蔡哲齎詔，往封爲琉球國中山王，仍賜以皮弁、冠服等件。凡國中官僚士庶，宜同心輔翼，作我外藩。鳴呼！循理謹度，永堅率。俾之忠親族，睦隣。丕冒咸寧之化。故茲詔示，悉使聞知。

本年，王遣王舅王察都、長史梁賓等奉表貢方物，謝襲封恩；已又遣崇嘉山等入貢。宴賚悉如例。

明成化元年乙酉，憲宗登極，改元成化。王遣王弟尚武、長史蔡璟等貢方物，表賀登極。宴賚如例。

時使臣在閩，始學造暦。〈本國造暦自此而始。但年久世遠，不免有誤。故康煕六年丁未，楊春枝奉命入閩，復學暦法〉

二年丙戌，王遣正議大夫程鵬、長史梁賓等奉表貢馬及方物。宴賚如例。

本年，王親自率軍征討奇界。

先是，奇界島畔而不朝，連年發兵，屡征無功。王怒曰：「非啻無功，反見侮辱。吾宜親領軍兵，以平賊亂。」遂率二千餘兵。路歴安里村，見有一鳥，飛鳴而過。王把弓，仰天祝曰：「若我得平奇界，一矢射鳥落；若平不得，又射不得。」祝畢，絃響矢發，早巳鳥落于地。王心大喜，分駕海船五十餘艘。二月二十五曰那覇開船。行至洋中，又見一巨鐘，在于波面浮沈。遂載于船，以爲八幡大菩薩之賜。二十八日，至奇界。賊兵于港口立柵築壘，矢石如雨，決不可進。王大怒，令軍兵進攻，死者無數。王愈怒不息。老臣一人出班而奏曰：「賊兵有勇無智，破之何難？請延數日，臣必有破賊之計。」王從其言。俟到三月初五日，烟雨霏霏，當夜天黒，對面難辨。老臣令數百軍人各駕小舟，多帶火把，佯爲分軍之状，駕赴彼島背後。賊兵見之，果中其計，止令老兵守港口，皆往背後迎敵。王大喜，急令諸軍一齊上岸，放火燒屋，喊聲振天。賊兵大驚，魂不附體，降者無數。賊首力窮，被虜受誅。王別立酋長，令治百姓。本月十三日，開船而歸。由是，王命輔臣于射鳥處建宮藏鐘，名八幡宮；并構寺，名神徳。又鑄巨鐘，懸于神徳寺。〈鐘今尚存〉

嗣而王驕傲愈盛，殘害益甚。諌者罪之，諛者悦之，國政日壞。臣士遁隱者，不可勝計。

本年，王命輔臣創建大寶殿于天界寺。

先是，景泰年間，尚泰久王新建天界寺。由是尚徳王續父王之志，加建大寶殿，以祈雍煕之治。又鑄巨鐘，掛于天界寺。〈至今尚存〉

三年丁亥，王遣長史蔡璟等奉表貢方物。宴賚如例。

本年，王遣使往朝鮮，呈進鸚鵡、孔雀等物。使者囘曰：「朝鮮王李瑈，仍以方冊藏經，亦托使者帶囘進王。」王大喜，以爲護國之寶。

四年戊子，王遣正議大夫程鵬等奉表入貢；已又遣讀詩等入貢。倶宴賚如例。

五年己丑，王遣長史蔡璟等奉表入貢；已又遣査農是等入貢。宴賚悉如例。

本年，王命輔臣鑄巨鐘，懸于相國寺。〈寺今不存〉

本年四月二十二日薨。在位九年，壽二十九。

時世子幼沖。法司欲奉世子立，國人皆叛。遂與弑世子，推戴御鎖側官金丸爲君，而中山開萬世王統之基。〈起尚思紹丙戌，盡尚徳己丑。共七王，暦六十有四年〉

附　世子及王妃避亂，隱于眞玉城，兵追弑之。後世子屍在巖下，或者祷之有應。由是島尻眞壁人竊盗屍骨，尊之如神。時遺一腓骨，故後世人亦奉尊腓骨。即今所謂腓城者，乃安置腓骨之所也。

尚稷王
〈尚稷王未嘗即位，止以王祖正統之重，追尊稱王。故王統圖中不敢稱王〉

童名及誕壽不傳。乃葉壁伊是名首見村人也。

父母〈名氏不傳〉

妃：瑞雲〈童名不傳。洪武二十九年丙子生，宣徳九年甲寅二月初二日卒。葬于葉壁陵〉

長子曰尚圓。

次曰尚宣威。

〈葉壁遺老傳：尚圓王有一姊一弟，弟名尚宣威。又有一叔一姑，即今葉壁世稱阿武加那志者，其姊之後也；稱茗刈里主者，其叔父之後也；稱多嘉屋田阿武者，其姑之後也。皆世受襲爵，著爲定規。然無有典籍可考，故註以記焉〉

明宣徳九年甲寅，尚稷及妃薨。〈墓在葉壁，今稱其墓曰玉陵〉

康煕三十八年己卯二月初七日，以正統王祖之重，追尊稱王，奉祀于圓覚寺宗廟。〈或曰尚稷乃義本之後，或曰天孫氏之裔，未知孰是。然以王統之所開而考之，則先王之後胤。或有故而處于彼島，無疑矣。不然則彈丸蛟島，安能得有此大福耶？〉



尚圓王
童名：思徳金，神號：金丸按司添末續之王仁子。

明永樂十三年乙未降誕。

王生得徳威儼然，有龍鳳之姿、天日之表。並足下有痣，色如黃金。未即位時，有泊村人大安里者，一見曰：「此人可居億兆之上矣。」

父：尚稷。

母：瑞雲。

妃：世添大美御前加那志，童名宇喜也嘉，號月光。〈父名不傳。始稱世添御殿大按司加那志。正統十年乙丑生，弘治十八年乙丑三月一日薨。壽六十一，葬於玉陵〉

王有一男一女：世子曰尚眞。〈後登王位〉女子曰聞得大君加那志，童名音智殿茂金，號月清。〈無後，皆月光所生也〉

附紀
尚圓王金丸，生而有賢徳，輔父為耕。

宣徳九年甲寅，金丸年二十歳。父母倶喪，時弟宣威五歳。金丸憂苦，以農為業。毎遇天旱，民田皆涸，金丸之田，獨有水漫漫。人皆疑為盜水，常與金丸不睦，或將害之。金丸無言可辨。

正統三年戊午，歳二十四。竟棄田園，自攜妻弟，渉海至於國頭。既居數年，亦如此。金丸盡心待之，終不見容。

正統六年辛酉，歳二十七。又攜妻弟，始至首里，托身於王叔尚泰久。〈時泰久為越來王子〉尚泰久見其居動大異常人，薦之于王，〈尚思達王之世〉始為家來赤頭。勤職數年，同僚敬信。

景泰三年壬申，〈尚金福王之世〉歳三十八。升黃冠，後尚泰久即位。

景泰五年甲戌，任內間領主。僅歴一年，百姓大服，名聞於世。

天順三年己卯，歳四十五。陞御物城御鎖側官。敬以事君，信以使人，賞罰當理，言行足法。那覇四邑，受其教化。及海外諸島，莫不感服。王素信之，凡有政事，必召金丸相議。

天順四年庚辰，王薨，世子尚徳立。資質敏捷，才力過人；知謀自用，不納賢諌；巧言飾非，擅殺良民。金丸進諌曰：「臣聞：『君王之道，持己以徳，養民以仁，務在於為民父母。』今王廢朝綱，壞典法，妄防忠諌，擅殺無辜，恐非為父母之道。伏願廣納忠諌，痛革前非，擧賢士，退不肖，興政施仁，視民如子。則民怨可弭，社稷可安矣。」王怒曰：「順我者賞，逆我者罸。汝焉敢妄諌我耶！」拂袖而起。

厥後，王幸于久高。遵例致祭，還至與那原。時隨駕者皆有饑色。王急促駕，不給酒食。金丸諌曰：「先王例幸于久高，深念臣士饑勞，必於此處賜給酒食，然後起駕，著為典例。乞暫停駕給之。」王勃然有怒色，群臣畏懼不言。金丸曳衣哭諌，不敢退。而後王從之。

嗣是，而王暴虐日甚，金丸屢諌不聽。

成化四年戊子八月初九日，金丸歳五十四。仰天歎息，致仕以隱於內間。

明年己丑四月，王薨。當時法司欲立世子，仍遵典例。集群臣于闕庭，說知此事。群臣皆畏法司權勢，默而不言。忽有一人老臣，鶴髪如雪，挺身出班，高聲言曰：「國家乃萬姓之國家，非一人之國家也。吾觀先王尚徳之所為，暴虐無道，不念祖宗之功徳，不顧臣民之艱苦，廢朝綱，壞典法，妄殺良民，擅誅賢臣。國人胥怨，天變累加，自招滅亡。此天之所救萬民也。幸今御鎖側官金丸，寛仁大度。更兼恩徳布於四境，足為民父母。此亦天之所生我君也。宜乘此時，廢世子，立金丸，以順天人之望，何不可之有？」言未畢，滿朝臣士，齊聲允諾，其響若雷。貴族近臣，見其有變，爭先逃走。王妃、乳母，擁著世子，隱於眞玉城。兵追殺之。

既而群臣捧鳳輦、龍衣，前至內間迎接。金丸大驚曰：「以臣奪君忠耶？以下叛上義耶？爾等宜歸首里，而擇貴族賢徳之人為君。」言畢，涙流如雨，固辭不起。又避隱於海岸。群臣追從，極言力請。金丸不得已，仰天大歎。竟脫野服，著龍衣，至首里，踐大位，而中山開萬世王統之基。後名其岸曰脫衣岩。〈俗呼其岩曰脫御衣瀬〉且西原間切嘉手刈村，所謂內間御殿者，乃金丸舊宅也。今皆存焉。

附 尚圓王未即位之前，屢有奇事。王年二十歳，一時失父母，孤窮甚極，是一奇事也；民田旱涸，王田水盈。是一奇事也；島民嫉忌，屢欲殺之，王雖孤窮，終不能加害，是一奇事也；至國頭亦如此，是一奇事也；受仕于尚徳之朝者，多被殺戮，王獨屢諌不見殺，是一奇事也。鳴呼！非天命之主，烏能如是也哉！

紀
明成化六年庚寅即位。

國相。〈不傳〉

法司：武實。〈其餘不傳〉

尚圓王踐大位，〈次月有神出見，進號曰金丸按司添末續王仁子〉除其虐政，改定善法；以寛治民，以仁施政。於是先朝遁隱之士，歡欣願仕；君子進，小人退；風俗雍變，百姓樂業。且遵巴志王之制，遣大臣監守山北，以致升平之盛。

本年，遣正議大夫程鵬等奉表貢方物。福建按察司奏言：「琉球貢使程鵬至福州，與委官指揮劉玉私通貨賄，倶應究治。」憲宗宥之，宴賚如例。〈時未以尚徳王訃告於朝〉

七年辛卯，遣長史蔡璟、使者呉司馬、益周間、宋壁、〈三員〉通事梁應等，奉表貢方物；並以尚徳王訃告於朝，兼請襲爵。憲宗命戸科都給事中丘弘、行人司行人韓文為冊封正副使。〈丘弘行至山東病卒，改命兵科給事中官榮〉時蔡璟等，竊以織金蠎羅，制為錦衣。刑部鞫之，蔡璟等固稱是國王受賜于先朝者。事聞憲宗，命禮部稽舊籍有無。禮部曰無。遂沒入內庫，仍勅諭國王知之。

八年壬辰，遣長史梁應等貢馬及方物。宴賚如例。時福建三司官奏稱：「琉球國人，先因進貢，潛居內地，遂成家業，年久不還。應盡遣之。」憲宗命禮部議。禮部奏曰：「其人若承戸部勘合，許入籍者，依舊令居。其餘如請。」憲宗從之。

本年，憲宗遣正使官榮、副使韓文齎勅至國，諭祭故王尚徳，封尚圓為琉球國中山王，仍賜王及妃冠服、彩幣等物。勅曰：

惟爾克世，撫有海邦，臣事皇明，克篤忠敬。乃父尚徳，紹襲王封，曾未數年，遽焉薨逝。爾為家嗣，式克象賢，宜承爵命，統其國人。茲特遣正使給事中官榮、副使行人韓文齎詔，封爾為琉球國中山王；並賜爾及妃冠服、彩幣等物。爾宜永堅臣節，益順天心；常懷事大之誠，用廣承先之志。欽哉！故諭。

本年秋，王遣王舅武實、正議大夫程鵬、長史李榮、使者明泰、通事蔡璋等，奉表貢方物，謝襲封恩。〈翌年至京〉宴賚如例。武實具呈言：「國王常遣人往滿喇加國収買貢物。奈遭風壞船，漂至廣東，有司轉送福建。願自備工料，修船同囘。」憲宗許之。武實等還，次福州修船。時其傔從人等殺人劫財。事聞，憲宗命禮部議。禮部奏言：「琉球毎年入貢，故生奸弊。乞命二年一貢。」憲宗從之。

九年癸巳秋，王遣長史蔡璟、使者沈滿志、闇那益、沙美倪始等貢方物。宴賚如例。

十年甲午秋，王遣正議大夫程鵬、長史李榮、使者泰羅等貢方物，附奏：「乞如常例，歳一朝貢。」禮部奏曰：「去年福建守臣言：『琉球使臣登岸焚劫，非法殊甚。』宜令程鵬等，齎勅諭王，並定貢期。」憲宗令程鵬等齎勅，諭王追究惡徒，依法懲治；並定例二年一貢，止許百人，多不過加五人；除正貢外，不許私附貨物，並途次騒擾，有違國王忠順之意。〈本國二年一貢，自此而始〉

十一年乙未秋，王遣長史梁應、使者達魯、通事林茂等謝恩貢方物。會憲宗立皇太子，梁應因乞如朝鮮、安南例，賜勅齎囘。禮部奏：「琉球、日本、占城，皆海外國，例不頒詔。」憲宗曰：「琉球遵化已久，特命降勅，並以錦幣。」令梁應等齎囘，賜王及妃。

附 成化年間，王命輔臣建寺，名天王，而為家廟之備。〈弘治七年，尚眞王建宗廟於圓覺寺。故以天王寺為王妃廟，即今尚稷以下，諸妃神主，皆奉於此寺。節節致祭，著為典例〉

王又卜地於泊村東南之間創建中山國王廟，而廟側建寺，名崇元。其制與家廟大異：毎會冊封之時，則諭祭之禮，有行於此廟，實非私廟之所較也。故是廟也，自舜天而下，惟即位者，必奉安此廟。而春秋二仲，以中華之禮祭之，著為定規。〈或曰：「本國受冊封大典，自尚巴志始。宣徳年間，尚巴志迎接冊使，由此創建此廟，而有行諭祭之禮也歟？」蓋是誤也。夫本國受冊封之典，自武寧始，非巴志也。受諭祭之禮，自察度始，非思紹也。以此考之，則自武寧以至尚徳，豈可無國廟之設耶？況察度之世，始通中朝。太祖賜三十六姓，而禮法鹹興。則有國廟之設也明矣。豈必為至巴志，而後設廟也乎？又曰：「察度壽影，傳在於萬壽寺。萬暦年間，為火災所失。」然今察度、武寧、思紹、巴志神主尚且留在於萬壽寺。則萬壽寺乃察度、武寧之所建，而思紹、巴志續以用之也可知矣。後至泰久，始建天界寺；而尚泰久、尚徳神主，奉安於天界寺。又遺老傳云：「昔者諸王，以慈恩寺為廟，其廟與王城尤近。尚徳亡後，其貴族入廟，不時泣哭，其聲聞于王官。由是尚圓王卜地於泊村，改建國廟云。」以此考之，則自武寧以至尚徳，皆有各設廟堂，而行諭祭之禮也無疑矣。毛氏大安里家譜有云：「尚圓王始建國廟並崇元寺。」信非誣也〉又建寺於浦添村，名寵福，而為歴朝王廟。〈先是，元咸煕年間，英祖王始建寺於浦添城西，名極樂，疑是英祖之家廟也歟？歴年既久，至於荒壞，乃移建於浦添城南，又為火災所滅。由是尚圓王移建浦添村，改名龍福，並遵舊制，以為歴朝王廟〉以上三寺，皆成化年間尚圓王所建也。惟年紀不詳，故合紀焉。

十二年丙申七月二十八日薨。在位七年，壽六十二，葬於見上森陵。此日，百官、庶人如喪考妣。〈弘治十四年辛酉，尚眞王始築玉陵，而移葬焉〉

本年秋，遣長史李榮、使者杜那琦、通事蔡璋等，奉表謝恩。先是，使臣長史梁應等齎勅及錦幣，歸賜王。故遣使謝。〈時未以尚圓王訃告〉

本年秋，遣正議大夫程鵬等貢馬及方物，复奏乞歳一遣使朝貢。憲宗不許。〈時未以尚圓王訃告〉



尚宣威王
神號：西之世主〈童名不傳〉明宣徳五年庚戌降誕。

父：尚稷〈宣威係第二子〉。

母：瑞雲。

妃〈名號不傳〉

附紀
尚宣威五歳失父母，被兄養育。九歳隨兄至首里。景泰四年癸酉，〈尚泰久世〉歳二十四。陞家來赤頭。天順七年癸未，〈尚徳之世〉歳三十四。陞黃冠。成化六年庚寅，歳四十一。因尚圓登王位，乃以王弟之貴，領越來間切，而稱越來王子。

成化十二年丙申，尚圓王薨。世子尚眞，〈時稱久米中城王子〉年甚幼沖。群臣奉王弟尚宣威，而就大位。

紀
明成化十三年丁酉即位。

尚宣威以尚眞幼沖之故，權登大位。

是年二月，陽神、君手摩出現。尚宣威以為慶賀之禮，而照例穿衣冠，坐於王位。尚眞侍坐其側。舊例：國君即位，君君諸神作賀，必自內殿出，至奉神門後東面而立。奈何此日皆西面而立，與舊例異？滿朝臣士驚疑無措。頃間，諸神有詫宣：「以世子尚眞為君。」尚宣威聞詫言，謂諸臣曰：「尚眞雖幼沖，誠是命世之眞主也。爾等宜同心輔翼，以保邦家。我非其命，強踐大位，恐有戻於天。」遂奉尚眞為君，而在位六個月，退隱於越來。

是年八月初四日薨。〈葬地不傳〉壽四十八。諡義忠。〈今其子孫世領越來〉



尚眞王
童名：眞加戸樽金。

神號：於義也嘉茂慧。

成化元年乙酉降誕。

父：尚圓王。

母：月光。

妃：居仁〈尚宣威之女。生壽並葬地不傳〉。

有二夫人：一曰思戸金按司加那志，號華后；〈正徳十一年丙子三月十一日卒，生壽不傳。謝氏知名親雲上成良之女。葬地不詳〉一曰茗刈子之女。〈號名不傳〉

王有七男一女：

長子曰尚維衡〈稱浦添王子。乃王妃尚氏所生〉

次曰佐司笠按司加那志，童名眞鍋樽，號慈山〈嫁尚氏朝易。茗刈子女所生〉

次曰向朝榮〈稱大里王子。無後，母亦不傳〉

次曰尚韶威〈稱今歸仁王子〉

次曰尚龍徳〈稱越來王子。倶母不傳〉

次曰尚清〈後登王位。夫人華后所生〉

次曰尚享仁〈稱金武王子。無後〉

次曰尚源道。〈稱豐見城王子。無後，倶母不傳〉

紀
明成化十三年丁酉即位。

國相〈不傳〉

法司：馬怡世、馬審禮、麻勃都、〈裔孫不存〉眞牛金、〈稱幸地大屋子森，見於嘉靖元年壬午石門碑記。裔孫不存〉楊大鶴、毛文英、馬誠驥。其餘交代者，皆不傳。〈任職在職年月不詳，故合紀焉〉

尚眞王性質英明，謙己受益。及其長成，能繼先志。善述父業，務精於治。百僚分職，群臣授官，簪以金銀，冠以黃赤，〈俗稱冠曰八巻〉而定貴賎上下之分。設朝儀於朔望，列拜班於左右，而定大小朝儀之禮。又舊制分地封按司，由是各據城池，互相爭伐，兵亂不息。王始改制定度：諸按司皆聚居首里，解散兵柄，遙領其地，歳遣督官一員治之，國以宴然。又遣第三子尚韶威，遵依舊制，監守山北，稱今歸仁王子；而其子孫，繼守山北，世受襲爵，稱按司。〈至康熙年間，尚貞王以山北宴寧之故，始命移居於首里〉又藏萬劒弓矢之屬，以為護國之具。時宮古島獻寳劒一口，名治金丸；寳玉一貫，名眞珠。又令三府及三十六島，重正經界，定稅納貢。又：本國舊制：國君葬禮，令數人為殉。王曰：「彼亦人也，豈可忍哉？」卒禁之。嗣是而治道大明，政刑咸備，以致雍煕之治。〈所定之條，年月不詳，故合紀焉〉

本年秋，王世子尚眞，遣長史梁應、使者呉是佳、通事梁徳等，〈翌年至京〉以尚圓王訃告，並請襲封；附奏乞如舊例，一年一具。部議不可。

十五年己亥，世子尚眞遣長史李榮等，奉表貢方物，並迎封舟。憲宗賜宴及衣幣如例，仍遣正使兵科給事中董旻、副使行人司右司副張祥賚勅至國，諭祭故王尚圓，封尚眞為中山王；並賜王及妃皮弁、冠服、金鑲犀帶、彩幣等物。〈遺老傳云：「忠順可嘉」四字匾額，此時賜之〉勅曰：

惟爾先世繼承王封，事我皇明忠敬彌篤。乃父尚圓，自襲王爵，効職良勤。胡不永年，遽焉薨逝。爾為家副，國人歸心；矧克象賢，宜膺爵命。玆持遣兵科給事中董旻、行人司右司副張祥賫詔，封爾為琉球國中山王，并賜爾及妃冠服綵幣等物。爾宜儉以脩身，懋勤保境安民之道；敬以養德，篤堅順夫事大之心，作鎮海邦。欽哉。故諭。

詔曰：

惟我皇明，膺天成命；君主華夷，德化誕敷，無間遠邇。爾琉球國世居海濱，密邇聲教；慕義稱藩，盖有年矣。故國王尚圓，敬天事大，保境安民；職貢歲脩，禮意無忒。方隆屏翰之杔，豈意計音來聞遠臣云薨，良用悽愴。封建常典，在所舉行。其世子尚眞，稟性純篤，素得國人之心；奉表請封，實謹藩臣之禮。玆持遣正使兵科給事中董旻、副使行人司右司副張祥賫詔，往封為琉球國中山王，仍賜以皮弁冠服等物。凡國中官僚耆舊，尚宜同心翼賛，協力匡扶；禮度無踰，先猷懋纉。庶撫一方於寧謐，共享多福於久長。故玆詔示，爾宜知悉。

本年秋，王遣王舅馬怡世、正議大夫程鵬、長史蔡曦等奉表獻方物，謝襲封恩；並附奏曰：「臣伏讀祖訓條章，許臣國不時朝貢。故自臣祖父以來，皆一年一貢。邇年，舊巡撫福建大臣，以臣國使有違法窺利者，令臣二年一貢，此誠臣之罪也。然臣祖宗所以殷勤効貢者，實欲依中華眷顧之恩，杜他國窺伺之患。乞如舊制，令臣一年一貢，以保海邦。」憲宗不許。

翌年庚子，王舅馬怡世囘國之日，憲宗仍賜王勅以諭之。勅曰：

曩因爾國使臣入貢，往往假饋送為名，汚我中國臣工，其實以為己利；又不能箝束傔從，以致殺人縱火、強劫民財；又私造違禁衣服，倶有顯跡。故定為二年一貢之例。朝廷富有萬方，豈為爾小國而裁省冗費哉！此例既定，難再紛更，特茲省諭王其審之。故諭。

十七年辛丑秋，王遣正議大夫梁應、長史蔡曦、使者泰那等奉表貢馬及方物；並乞以陪臣子蔡賓等五人於南京國子監讀書。憲宗曰：「海南遠人，向慕文教，朕甚嘉之。令有司如舊制，歳給衣服廩饌，母令失所，俾通知中國禮儀，永遵王化。」禮部奏曰：「琉球國進貢舊制：到京，少則四五十人，多則六七十人，倶給賞有差。爾因各國進貢，率多奸弊，毎國止許五七人，不過十五人到京，餘倶留邊以俟命。今該國使臣，止容正議大夫梁應等十五人赴京，照例給賞，其餘六七十人倶留邊。宜勅布政司發官帑，以次均給，庶不至甚失柔遠之意。」憲宗從之。時梁應等又上疏，以不時進貢為請。禮部又奏：「琉球其意，實假進貢以規市販之利。宜勿聽。」憲宗令梁應等領勅歸諭王。勅曰：

朝廷定爾國二年一貢，已具前勅。臣之事君，遵君之勅可也。屢違勅奏擾可乎？所以固拒者，非為惜費。蓋二年一貢，正合中制。朕恤小之意，實在此。王其欽遵，母事紛更。故諭。

十九年癸卯秋，正遣正議大夫程鵬、長史蔡璋等貢馬及方物，奏言：「永樂年間所賜海船破壞已盡，止存其三。乞自備物料，於福建補造。」禮部議許造其一。

二十一年乙巳秋，王遣長史蔡曦等貢馬及方物。時官生蔡賓等在監肄業已五年，王咨禮部，請放囘省親。憲宗曰：「昔陽城在太學，諸生三年不歸者，斥之。矧賓等遠人，豈可長留不遣乎？」竟命放歸，以遂定省之私。

二十二年丙午秋，王遣王舅馬審禮、長史鄭玖等，貢方物謝恩。時會憲宗既崩，孝宗登極已四月矣。孝宗賜馬審禮等，冠帶衣幣有差。仍命領詔並錦幣賜王及妃。

明弘治元年戊申，孝宗登極，改元弘治。

先是，成化二十三年丁未，王遣皮揚那、通事林榮等貢方物。皮揚那從浙江入貢。孝宗曰：「貢道當由福建，且貢非其時。」命卻之。皮揚那等且以國王咨禮部文言。成化二十一年，本國正議大夫程鵬等進貢囘國。報知皇太子冊妃。由是，王遣使表賀，並貢方物。禮部奏言：「琉球入貢，雖與例限不合，然遠人之情可念。況箋文方物已至京，難於終卻。請暫賜容納，後仍以舊例裁之。或因福建風水不便，取路浙江，亦令審實奏請，方許起送。今次所給正副使彩緞等物，宜如舊例。番伴從人減半，以示裁折之意。」孝宗從之。時蔡賓亦隨貢使至，具呈言：「成化中，賓嘗讀書南京國子監。今吏部侍郎劉宣，時為祭酒，特加撫恤。乞容執贄於宣處致謝。」孝宗許之。

二年己酉秋，王遣馬仁、通事蔡實等進大行皇帝香；〈重五十斤〉別遣王舅麻勃都、正議大夫梁徳等〈三年庚戌至京〉貢方物，表賀孝宗登極。麻勃都其呈言：「本國來貢人員，近止許十五人赴京。物多人少，恐致疎失。」又言：「本國貢船抵岸。所在有司，止給口糧百五十名，其餘多未得給。」孝宗命來京許増五人，増口糧二十名，著為例。時有松氏比屋勢頭者，始學煙花藥法。〈本國為煙花戲自此而始〉

本年秋，王遣長史梁能等奉表貢方物。宴賚如例。

四年辛亥秋，王遣正議大夫梁徳、長史鄭玖等貢方物。賜王錦緞，並宴賚如例。

五年壬子，王命輔臣創建圓覺寺〈三年而成〉並荒神堂，延老僧芥隱為開山住持。

六年癸丑秋，王遣正議大夫梁徳、長史梁能等貢方物。賜王錦幣等物，並宴賚如例。

七年甲寅，王命輔臣構宗廟於圓覺寺方丈右側，謂之御照堂。〈奉正統昭穆諸位神主而祭焉。〉

八年乙卯秋，王遣正議大夫鄭玖、長史蔡賓等貢方物。賜王錦緞，並宴賚如例。

九年丙辰，王命輔臣新鑄巨鐘，建其樓於圓覚寺而懸鐘焉。

十年丁巳秋，王遣正議大夫程連、長史梁能等貢方物。賜王錦緞，及宴賚如例。

十一年戊午。王命長史梁能、通事陳義，於圓覺寺山門外督造石欄及橋。

十二年己未秋，王遣正議大夫鄭玖、長史蔡賓等貢方物。賜王錦幣，並宴賚如例。

十三年庚申，王發兵征八重山。

先是，宮古島、八重山，自洪武年間以來，毎歳入貢往來不絕。奈八重山酋長有掘川原赤蜂者，心變謀叛，兩三年間，絕貢不朝。時宮古島酋長有仲宗根豐見屋者，與赤蜂不睦。赤蜂將攻宮古，二島騒動，事聞中山。由是，王命大里等九員為將，並撥大小戰船四十六，以仲宗根為導。本年二月初二日，那覇開船。十三日，前至八重山、石垣之境。大里等上岸，只見赤蜂領衆兵，背嶮岨，面大海，布擺陣勢；又令婦女數十人，各持枝葉，號天呼地，萬般咒駡，似行法術。大里等驅軍大進，賊兵及婦女略無畏懼。賊陣開處，赤峰首搦戰。大里大疑曰：「賊奴銳氣，不可輕敵。」遂將四十六艘分為兩隊：一隊攻登野城，一隊攻新河。赤蜂首尾不能相應。官軍乘勢，攻撃甚急。賊兵大敗，降者無數，赤峰被擄伏誅。大里等別立酋長，撫安百姓，奏凱而歸。嗣後朝貢如例。

十四年辛酉，新築玉陵，奉先王尚圓移葬於玉陵。

本年秋，王遣正義大夫程璉、長史梁能等貢方物；奏請于福建補造海船，以便往囘。孝宗許之，賜賚如例。

十五年壬戌，王命輔臣於城門外鑿地作沼，建堂于水中，以藏朝鮮國王所進方冊藏經。〈先是，尚徳王遣使至朝鮮進禮物。時朝鮮王李瑈以方冊藏經，托使者帶囘，進尚徳王。王亡後，其經尚存，故尚眞王建堂藏之。歴年稍久，堂壞經朽，而成空地。天啟元年辛酉，尚豐王改建辨財天女堂〉

十六年癸亥，王遣呉詩等往滿喇加國，收買貢物。遇風漂至廣東，舟覆上岸。呉詩等一百餘人為邏卒所獲。廣東守臣以聞。孝宗命送呉詩等至福建，給糧贍養，候本國貢使歸之。

十七年甲子秋，王遣正議大夫程璉、鄭玖、長史梁能、蔡賓等，具奏言：「前使遇風未囘，致失二年一貢之期。仍以補貢納之。」時會孝宗崩，武宗登極。命行人左輔，頒詔至國。

明正徳元年丙寅，武宗登極，改元正徳。是年秋，王遣王舅亞嘉尼施、長史蔡賓等貢馬及方物，並表賀登極；〈翌年丁卯，纔至中華〉附奏乞毎歳一貢，以抒微忱。禮部議：「宜勿聽。」武宗曰：「琉球久守節義，特許定一年一貢。」時長史蔡賓具呈：「乞自備工料，修造貢船二隻。」禮部議奏：「宜令鎭巡官，驗實量修，不必改造。」賓复請。武宗曰：「賓善人也，特許其請。」令補造如式。

二年丁卯秋，王遣正議大夫程璉、長史蔡栢等貢方物謝恩。

三年戊辰，王命輔臣始造丹墀石欄及龍柱，以弘國殿之壯観。〈翌年己巳告成〉

本年秋，王遣正議大夫梁能、長史蔡遷等貢方物。宴賚如例。

四年己巳秋，王遣正議大夫程璉、長史陳義等貢方物，並請以官生蔡進等五人入監讀書。武宗許送南監，仍給衣廩等物如例。

五年庚午秋，王遣正議大夫梁能、長史蔡遷、使者佳馬度等貢方物。宴賚如例。

六年辛未秋，王遣正議大夫梁寛、長史陳義、使者鴉麻度等貢方物。宴賚如例。

七年壬申秋，王遣長史蔡遷等貢方物。宴賚如例。

八年癸酉秋，王遣正議大夫梁能等貢方物。宴賚如例。

九年甲戌秋，王遣長史陳義等貢方物。宴賚如例。

十年乙亥秋，王遣正議大夫梁龍、使者麻佳尼等貢方物。宴賚如例。

十一丙子秋，王遣正議大夫陳義、使者馬參魯等貢方物。宴賚如例。

十二年丁丑秋，王遣長史蔡遷、使者馬加尼等貢方物。宴賚如例。

十三年戊寅秋，王遣使者麻美子、馬五喇、通事高義等貢方物。宴賚如例。

十四年己卯秋，王遣使者馬勃度、通事鄭昊等貢方物。宴賚如例。

十五年庚辰秋，王遣長史金良等貢方物。宴賚如例。

十六年辛巳秋，王遣使者椰馬度都、通事蔡樟等貢方物。宴賚如例。

附 正徳年間，王命輔臣創建西御殿，以為待天使之所。

又：日本僧日秀上人隨流至國，自建社宮于金武村。〈観音寺，何代何年建之，今不可考焉〉

明嘉靖元年壬午，世宗登極，改元嘉靖。王遣王舅達魯加尼等進武宗香；並貢方物，表賀登極。世宗賜王及妃錦幣等物。仍命禮部，遵先朝舊制，二年一貢，毎船百五十人為限。〈二年一貢，亦從此定〉

二年癸未秋，王遣正議大夫鄭繩、長史金良等貢方物謝恩。往抵洋中，遇風分散。金良先至，具呈言：「正議大夫鄭繩，領謝恩方物渡海，風漂未至，而表文在此，請得先進。」世宗許之。鄭繩漂囘，舟敗，人皆上岸。

翌年乙酉，王仍遣鄭繩補進方物。福建守臣以聞，世宗命就彼中宴賚如例，遣還方物。時王遣官生蔡廷美、鄭富、梁梓、蔡浩至閩，請就國子監讀書。福建守臣以聞。留二年，而後就監。世宗令禮部照例給廩米薪炭，及冬夏衣服。

四年乙酉秋，王遣長史金良等貢方物。宴賚如例。

五年丙戌十二月十一日薨。在位五十年，壽六十二。葬於玉陵。

王仁厚英明，進賢用能。百度悉擧，大致昇平。

尚清王
童名：眞仁尭樽金。神號：天續之按司添。

明弘治十年丁巳降誕。歳十一，領中城，稱中城王子。

父：尚眞王〈尚清係第五子〉

母：華后

妃：思眞錢金按司加那志，號月江〈毛氏兼城之女。嘉靖三十三年甲寅六月十三日薨，生壽不傳。葬于玉陵〉

有三夫人：

城之大按司志良禮，童名眞鶴金，號瑞室〈宜野灣間切謝名村新城爾也女。新城子孫始用魏姓〉

大按司志良禮，童名眞美那古金，號后徳〈樂氏屋宜親雲上昌寔之女〉

大按司志良禮，童名眞世仁金，號禮室〈王農大親之女〉

又有一妻：與那原阿呉母志良禮，號誠淑〈那氏堅嘉之妹，童名不傳〉

王有十男二女：

長子曰尚禎。〈稱中城王子，無後。夫人后徳所生〉

次曰尚元。〈後登王位。妃月江所生〉

次曰尚楊叢。〈稱勝連王子〉

次曰尚鑑心。〈稱大伊江王子，無後〉

次曰阿應理屋恵按司加那志，〈童名不傳〉號徳大〈無後〉

次曰尚桓。〈稱北谷王子〉

次曰尚范國。〈稱東風平王子。倶母不詳〉

次曰尚宗賢。〈稱伊江王子。夫人瑞室所生〉

次曰尚洪徳。〈稱讀谷山王子。夫人禮室所生〉

次曰尚襲禮。〈稱豐見城王子〉

次曰首里大君按司加那志，〈童名不傳〉號桂月〈無後。倶母不詳〉

次曰尚悦。〈稱羽地王子。與那原阿呉母志良禮所生〉

紀
明嘉靖六年丁亥即位。

國相〈不傳〉

法司：

馬誠驥〈尚眞王代任法司職〉

眞伊久佐〈稱宮平大屋子森。見于嘉靖二十二年癸卯嘉田之花碑記。其裔孫不存〉

樽金〈稱幸地大屋子森。見于嘉靖二十五年丙午繼世門碑記。裔孫不存〉

眞徳〈稱内間大屋子森〉

眞榮久佐〈稱城間大屋子森。但見于嘉靖三十三年甲寅屋良座森碑記。裔孫不存〉

麻勃都〈眞玉法司。亦有麻勃都者，是兩人而非一人也〉

呉啓元、東元宰、殷達魯、封徳新、毛龍吟、和爲美、葛可昌〈倶十三員。任職返職年月不詳，故合紀焉〉

本年秋，世子尚清遣正議大夫鄭繩等奉表進貢，并請襲封。繩等囘至海中，遇風溺死。

八年己丑秋，又遣長史蔡瀚、使者馬吾喇等奉表入貢，再申前請。禮部以襲封重典，命福建鎭巡官査訪申報。蔡瀚又請許官生蔡廷美等四人歸國婚娶。世宗許之，給賞幣布有差。

十年辛卯秋，遣正議大夫金良、長史蔡瀚等奉表貢方物；并賚國中人民結状，復請襲封。世宗命吏科左給事中陳侃、行人司行人高澄爲冊封正副使。

十二年癸巳秋，遣正議大夫梁椿、使者馬吾喇等奉表貢方物。〈舊制：外國貢使至京師，皆有防禁。五日一出舘，令得游観貿易，居常皆閉舘不出。惟朝鮮、琉球防之頗寛〉

十三年甲午夏，世宗遣正副使陳侃、高澄齎詔至國，諭祭故王尚眞，封世子尚清爲中山王。詔曰：

朕恭膺天命，爲天下君。凡推行乎庶政，必斟酌夫古禮。其於錫爵之典，未嘗以海内外，而有間焉。爾琉球國，遠在海濱，久被聲教。故國王尚眞，夙紹顯封，已踰四紀。茲聞薨逝，屬國請封。世子尚清，徳惟克類，衆心所歸，宜承國統。朕篤念懷柔之義，用嘉敬順之誠。特遣使賚詔，封爾爲琉球國中山王，仍賜以皮弁、冠服等物。王宜愼乃初服，益篤忠勤，有光前烈。國中耆俊臣僚，其同寅翼贊，協力匡扶。尚殫事上之心，恪盡臣藩之節；保守海邦，永底寧謐。

勅曰：

惟爾世守海邦，繼膺王爵，敬順天道，世事皇明。爾父尚眞，自襲封以來，恭勤匪懈。比者薨逝，良用悼傷。爾以冢嗣，國人歸心，理宜承襲。茲特遣使，封爾爲琉球國中山王，并賜爾及妃冠服、綵幣等物。爾宜祇承君命，克紹先業；修職承化，保境安民，以稱朕柔遠之意。

十四年乙未春，王遣王舅毛實、長史蔡瀚等貢方物，謝襲封恩。宴賚如例。世宗仍賜王錦幣等物。

先是，王以金四十兩饋冊使陳侃等。侃等固辭不受。毛實等并以金奏進。世宗命侃等受之。

十六年丁酉春，王發兵柾大島。

先是，大島有酋長數人，而一人叫與灣大親。與灣大親爲人，性資忠孝，惟善是務。同僚酋長皆是奸侫，與與灣大親不睦。其同僚來入貢時奏言：「與灣大親有謀叛之意，請誅之。若遲延，必難制焉。」王以大嶋阻海、虚實難辨之故，被讒惑。是年命將發兵，往討與灣大親。官軍上岸，與灣大親仰天嘆曰：「吾無罪而就死，知我者天乎！」自縊而死。兵虜其子，載軍實而還。〈與灣大親之子名叫糠中城，其裔孫姓馬，至今繁盛〉

本年秋，王遣正議大夫陳賦、長史蔡廷美等貢方物；并進箋、方物，慶賀皇太子。宴賚如例。

十八年己亥秋，王遣長史梁梓等貢馬及方物。時梁梓等奏請：「補造海舟四隻，以便續貢。」禮部以聞，世宗許之。宴賚如例。梓等于福州造舟如式。

二十年辛丑春，王遣王舅殷達魯、正議大夫蔡瀚等貢方物；并慶賀。宴賚如例。

二十一年壬寅，福州人陳貴等通番過海，至國。適與潮陽海船争利，互相殺傷。長史蔡廷美盡沒其貲。陳貴等以夜奔，爲守臣所捕，并多掩殺。王命械繋陳貴等七人，遣蔡廷美等至福州。誣爲寇賊。巡按御史徐宗魯會同三司官譯審列奏。世宗允部覆治，以通番律。仍命福建守臣啓諭國王：「無輕與中國商民互市。後若不法，即絶其朝貢。」〈自此而後，中國商船終不復來，但本國有與諸夷海國交通耳〉

二十二年癸卯春，王遣正議大夫陳賦等貢馬及方物。宴賚如例。并以禮幣報王。時王奏請，官生梁炫等就學南監，已踰七年，賜歸娶。世宗詔給資糧、驛騎，并遣人護送。

二十三年甲辰，王諭法司曰：「王城西北，圍以二重，堅如鐵壁；但東南一重，似不堅牢。汝等督工，運石于美福門外，宜加一重。此吾素意也。」法司奉旨。即起工，築雉堞，爲二重，如西北。其高五丈，濶二丈，長一百十五丈，題門曰「繼世」。至二十五年丙午，告成。〈時法司：封徳新、樽金、呉啓元〉

二十四年乙巳春，王遣長史梁顯等貢方物；并遣都通事蔡朝慶等送還朝鮮漂流人口。宴賚如例。

二十六年丁未，王命法司新建大美殿。

先是，王爲世子時，遠在中城，自造小殿于首里，以便問安。及即位，乃諭法司曰：「禁中宮殿，時有諸神出現，而係清潔之所。若子女降生，及喪服等事，許行于此，則似有漫涜神靈。且毎春秋二仲，夫人、女子及宮女等，出在菩提寺燒香，尤不便焉。今宜就舊宅，増造殿三，而爲降生、喪禮及春秋節薦之所。」法司奉旨。是年八月起工，越年十二月告成，名曰「大美殿」。後有遺旨云：「永守此制，決勿革變。」

本年春，王遣正議大夫陳賦、長史蔡廷會等貢方物。宴賚如例。

時廷會與給事中黄宗概交通饋謁，事覺，禮部奏請陳賦等并革其賞。世宗曰：「陳賦無罪，賞如例；廷會交結朝臣，法當治。念屬貢使，姑革賞示罸。」

二十八年己酉春，王遣正議大夫梁顯等貢方物。宴賚如例。

二十九年庚戌，王遣官生蔡朝用等五人至京，請入監讀書。世宗許之。詔給如例。

三十年辛亥秋，王遣正議大夫蔡廷會、長史梁炫等貢方物。宴賚如例。

三十二年癸丑春，王遣長史梁炫、使者達魯嘉尼等貢方物。宴賚如例。

本年，王以屋良座森係江口緊要之所，創築雉堞，以開邦家之壮観。〈時法司：眞榮久、佐眞徳、東元宰〉

三十四年乙卯春，王遣正議大夫梁碩、使者馬忠章等貢方物，具疏言：「貢舟至港，其勢必壞，不可渉海。請令碩等買海上民船駕歸。」世宗詔福建守臣覆状聽買，不得過大。梁碩等又請放官生蔡朝用等歸國省親。世宗亦許之，遣人送歸。

附　嘉靖年間，王命輔臣加建國門，榜曰待賢。後改榜字曰首里。〈嘉靖七年、八年，兩遣使請封，疑是此時建之歟？〉

本年六月二十五日薨。在位二十九年，壽五十九，葬於玉陵。

王英明豁達，御下有厳，爲事必果，務精于治。

附　尚清王染疾危甚，召法司毛龍吟、和爲美、葛可昌于龍榻前，遺命三人曰：「孤命將盡。汝等奉世子元協力贊翼，以保邦家。」言訖而薨。後和爲美、葛可昌心志變易，謂群僚曰：「世子尚元爲人柔弱。惟尚鑑心宜承國統，以就大位。」諸僚臣諛其議者最衆。或心思忠義，亦畏其權威，而不敢言者有之。毛龍吟察知此事，大怒曰：「尚元，乃正妃之所生，邦家之冢嗣也。我聞：『立長紹世，天倫之大順，古今之常道。』況我等已奉遺命，宜竭忠勤，保守社稷。豈可妄棄遣命而廢天倫耶？若有執拗而負王命者，我必委身于刀鋒，見先王于泉下，然後我志可解矣！」時諸僚臣内稍存忠義者，皆從毛龍吟。由是，和爲美、葛可昌畏懼無言。毛龍吟擇吉率領群臣，奉世子尚元就大位，國以安然。

尚元王
神號：日始按司添。〈童名不傳〉明嘉靖七年戊子降誕。

俗稱久米中城王子。

父：尚清王〈尚元係第二子〉。

母：毛氏思眞錢金按司加那志，號月江。

妃：眞和志聞得大君加那志，號梅岳。〈萬暦三十三年乙巳正月十日薨，葬於玉陵。童名、生壽不傳，乃廣徳寺浦添親方女孫〉

又有三夫人：

久米具志川大按司志良禮，童名眞鍋樽金，號雪嶺。〈西原間切幸地村翁長大屋子女〉

前東之按司，童名眞鍋樽金，號梅嶺。〈毛氏新城親方安基之女〉

眞南風按司，童名眞津比樽，號南霜。〈毛氏豐見城親方盛庸女〉

王有三男一女：

長子曰尚康伯。〈稱久米具志川王子。夫人雪嶺所生〉

次曰尚永。〈後登王位〉

次曰首里大君按司加那志。〈童名不傳〉號一枝。〈嫁尚懿。倶妃梅岳所生〉

次曰尚久。〈稱大金武王子。夫人梅嶺所生〉

紀
明嘉靖三十五年丙辰即位。

國相〈不傳〉

法司：

毛龍吟、和為美、葛可昌、〈王即位時，俱在法司〉澤子、〈見於嘉靖四十一年壬戌，奉神門堦上石欄之碑記。其裔不存〉穆源徳、馬順徳、毛廉、翁壽祥、馬良詮、馬世榮。〈其餘不傳，且各在職年數不詳，故合紀焉〉

三十六年丁巳春，稱世子，遣正議大夫蔡廷會、長史蔡朝器、使者尹徳美等入貢，兼請襲封；並以本國海疆守臣馬必度所獲，中國被掠金坤等六名送還。時廷會等具言：「窮島遠人，須乘南風汛，始得歸國。進貢累重，乞如三十四年例，毎歳自買歸舟，不候題請。」世宗嘉其忠順，許之；仍賜勅奨諭，賞銀五十兩、彩幣四表裏。且馬必度及蔡廷會等，倶有厚賜。

三十七年戊午，世宗命刑科給事中郭汝霖、行人李際春為冊封正副使。因海寇出沒不時，未及開洋。

三十八年己未秋，遣正議大夫蔡廷會、長史梁炫等奉表貢方物並謝恩。時廷會等具言：「海中風濤回測，海寇出沒不時。恐使者有他虞，獲罪上國。請如正徳中封占城故事，賚囘詔冊，不煩天朝遣封。」福建巡按禦史樊獻科以聞。世宗命禮部議。禮部議奏：「昔正徳中，占城國王為安南所侵，竄居他所，故令使者賚囘勅命，乃一時權宜。然占城國王沙古卜洛猶懇請遣使封，為蠻邦光重。今琉球左海中，諸國頗稱守禮，累朝以來，待之優異。毎國王嗣立，必遣侍從之臣，奉命服節冊以往，著為例。且廷會無世子印文，若遽輕信其言，萬一世子以遣使為至榮，以遙拜為非禮，不肯受封，复上書請使如占城，將誰任其咎哉？乞凡朝貢並冊封如例，以示大典。」世宗從之。

本年，法司和為美、葛可昌有罪被流。〈和為美流於久米島，葛可昌流于伊比屋〉

三十九年庚申冬，遣長史梁炫、使者馬加尼等迎接封舟。

四十一年壬戌，於奉神門前創立石欄，告成。〈時法司：澤子、毛廉、馬良詮〉

本年，海氛稍靖，世宗遣冊使郭汝霖、李際春齎詔至國，諭祭故王尚清，封世子尚元為中山王。詔曰：

朕受天命，主宰寰宇。凡政命之宣佈，惟成憲之是循。其於錫封之典，遐邇均焉。爾琉球國，遠處海陬，聲教漸被，修職效義，閱世巳久。故國王尚清，顯荷爵封，粵逾二紀。茲者薨逝，屬國請封世子尚元。朕念象賢，眾心歸附，是宜承紹國統。特遣正使刑科右給事中郭汝霖、副使行人司行人李際春齎詔往封，為琉球國中山王。仍賜以皮弁、冠服等物。王宜謹守禮度，益篤忠勤。凡國中官僚耆舊，尚其同心翼贊，以佐乃王；飾躬勵行，用保藩邦。故茲詔示，咸俾悉知。

〈當時，天使舘大門內，有公堂一座；進則寢堂，冊使二員共焉；東西廊二、後小堂一，僅容從者。冊使敦公等，以海氣鬱蒸、室廬卑隘而憂之。大夫蔡廷美以聞。王即命廷美，鳩工掄材相地，後垣約丈餘許，不日而成。結竹籬於兩傍，植花草於前楹，頗有幽雅趣。郭汝霖等大喜，乃書其扁，曰「息思」。其記今存。次後毎會冊使來臨，必於寢堂後構小樓二，著為例〉

本年秋，王遣王舅穆源徳、長史蔡朝器等，楷冊使郭汝霖等入京，〈翌年至京〉奉表獻方物，謝襲封恩。先是，王以金四十兩餽郭汝霖等，不受。穆源徳齎金請命。世宗曰：「朝廷命使，無受謝之義。」詔聽汝霖等辭。尋以二臣遠行著勞，各賜銀幣。

四十二年癸亥春，王遣正議大夫鄭憲、使者源善等，奉表入貢，並送還中國漂流人口。世宗降勅褒諭，賜鏹幣。鄭憲因具疏言：「本國亦有流入中國者，乞命守臣恤遣。」世宗然之，下其疏於瀕海所司。

四十四年乙丑春，王遣長史梁灼等貢馬及方物；官生梁炤、蔡燫、梁烄、鄭迵四人，入監讀書；並將本國山北守臣鄭都所獲中國被掠人口送還。世宗嘉王恵順，降勅奨諭，仍賜王銀五十兩、彩幣四表裏。長史梁灼、守臣鄭都，各賜銀三十兩、幣一表裏。

明隆慶元年丁卯春，穆宗登極，改元隆慶。本國未知中朝改元。王遣長史蔡朝用、使者亞應蘇等奉表入貢並謝恩。宴賚如例。

二年戊辰春，王遣王舅翁壽祥、正議大夫梁炫等獻方物，表賀穆宗登極；又遣使者宗善等進世宗香。〈三十五斤〉倶宴賚如例。

三年己巳春，王遣王舅毛廉、長史蔡朝器等奉箋、方物，慶賀冊立皇太子；並遣海境守臣由必都等送還中國被掠人口。福建守臣以聞。穆宗以王屢效忠誠，賞賜銀幣如前。

五年辛未春，王遣正議大夫鄭憲、長史鄭佑等奉表入謝，並送還被掠人口。穆宗降勅奨賜如前。王又請放官生梁炤等三人歸國省親。穆宗許之。

本年，王親統大軍，往征大島。

先是，大島酋長與灣大親亡後，其同僚等謀反，絕貢不朝。由是，王親率大軍，駕船五十餘，往征大島。賊徒領兵迎敵，戰未數次，大敗而走。官軍深入其境，金鼓震天，勢如雷霆。賊徒大驚，降者無數。賊酋無力可戰，被縛受誅。王命別立酋長，撫安百姓。時王得疾危甚，法司官馬順徳，籲天祈代王死。王果愈起，班師而返。是年，順徳卒。王命厚葬，並以順徳累世功勞，封其子為按司，世受襲爵，著為例。〈即今按司，姓馬，其裔孫也〉

本年，王命輔臣加建一廟於圓覺寺，亦謂之御照堂。

六年壬申，四月初一日薨。在位十七年，壽四十五。葬於玉陵。

王仁愛百姓，終始如一。不愆不忘，遵依舊章。

尚永王
神號：英祖仁耶添按司添，又稱日豐操王。

〈童名不傳。未即位時稱阿應理屋恵王子〉

嘉靖三十八年己未降誕。

父：尚元王〈尚永係第二子〉

母：眞和志聞得大君加那志，號梅岳。

妃：島尻佐司笠按司加那志，童名眞滿金，號坤功。〈尚氏北谷王子朝里之女。嘉靖四十一年壬戌生，崇禎十年丁丑八月二十六日薨。壽七十六，葬于天山御墓；乾隆十六年辛未二月初四日移葬于東玉陵〉

有二夫人：

前東之按司，童名眞鍋樽金，號慈山〈金氏具志頭親方能安之女〉

西之按司，號梅月〈童名不傳。葛氏謝名親方秀信之女〉

王有二女：

長女曰阿應理屋恵按司加那志，童名眞錢金，號蘭叢〈嫁尚寧王〉

次曰聞得大君加那志，童名思武太金，號月嶺〈嫁向氏朝長。倶妃坤功所生〉

倶係女息。故以尚眞王曾孫尚懿之長子尚寧爲世子。

紀
明萬暦元年癸酉即位。

國相〈不傳〉

法司：

毛廉、翁壽祥、馬世榮〈王即位時，倶在法司〉毛元龍、金國鼎、毛龍文〈其餘不傳。且六員任職返職年月不詳，故合紀焉〉

本年神宗登極，改元萬暦。本國未知中朝改元。

是年春，世子遣正議大夫鄭憲等奉表入貢；并以尚元王訃告，兼請襲封；又送還被掠人口。奨賚如例。

二年甲戌春，世子遣王舅馬忠叟、長史鄭祐、使者馬南庇等奉表貢方物，慶賀神宗登極；已又遣使者毛有倫等進穆宗香。〈三十五斤〉倶宴賚如例。

本年冬，世子以前使正議大夫鄭憲等未囘之故，遣使者馬慶、通事鄭禧等移咨布司，至閩探問。

三年乙亥冬，世子遣長史梁燦、使者衛榮等奉表，再請襲封。

本年冬，世子遣正議大夫蔡朝器等奉表貢方物。除例給外，神宗命禮部毎五日別給鷄鵞、麪、酒果，以示優異。

是年，命戸科左給事中蕭崇業、行人司行人謝杰爲正副使。

五年丁丑春，世子遣正議大夫梁灼等奉表入貢。宴賚如例。

六年戊寅，〈四月〉世子遣正議大夫梁燦等，捧咨文，迎接封舟。

七年乙卯夏，神宗遣蕭崇業、謝杰齎詔至國，諭祭故王尚元，封世子尚永爲中山王。詔曰：

朕受天明命，君臨萬方；薄海内外，罔不來享；延賞錫慶，恩禮攸同。惟爾琉球國，遠處海濱，恪遵教，世修職貢，足稱守禮之邦。國王尚元，紹序膺封，臣節深謹；茲焉薨逝，悼切朕衷。念其侯度有常，王封當繼。其世子永徳，惟象賢，惠能得衆，宜承國統永建外藩。特遣正使戸科左給事中蕭崇業、副使行人司行人謝杰，齎詔往封，爲琉球國中山王，仍賜以皮弁、冠服等物。凡國中官僚耆舊，尚其協心翼贊，畢力匡扶，懋猷勿替。於承先執禮，益虔於事。綏茲有衆，同我太平。則亦爾海邦無疆之休。

勅曰：

惟爾先世，守此海邦，代受王封，克承忠順。迨於爾父元，畏天事大，益用小心。誠節懋彰，寵思洊被。遽焉薨逝，良用悼傷。爾爲冢嗣，克修厥美；群情既附，宜紹爵封。茲特遣使，封爾爲琉球國中山王，并賜爾及妃冠服、彩幣等物。爾宜恪守王章，遵述先志；秉禮守義，奠境安民。庶幾彰朕無外之仁，以永保爾有終之譽。

本年冬，王遣正舅馬良弼、長史鄭迵、使者馬勝先等奉表進方物，謝襲封恩；又遣官生鄭週、蔡常、鄭迪等三人入監讀書。神宗命送南京國子監，給衣糧如例。

本年，首里門易榜，曰「守禮之邦」。

先是，本國自通中朝而來，修職入貢，讀書學禮，大祖稱爲禮義之邦。嘉靖年間，禮部奏曰：「琉球在海中，諸國頗稱守禮。又尚永王受封時，制詞有云：『世修職貢』，足稱守禮之邦。」由是尚永王命法司，始用「守禮之邦」四字爲額。然平常止用「首里」二字；毎會冊使賁臨，易以「守禮之邦」四字爲例。康煕年間，始定榜字，曰「守禮之邦」。

九年辛巳春，王遣正議大夫梁燦等奉表入貢。宴賚如例。

十一年癸未春，王遣正議大夫梁灼等奉表入貢。宴賚如例。

十四年丙戌秋，王遣署大夫梁應等奉表入貢。

十五年丁亥春，王遣正議大夫鄭禮、使者鄔寳等奉表謝恩。時梁應入貢在京，神宗賜王及鄭禮、梁應等如例。

十六年戊子十一月二十五日薨。

在位十六年。壽三十。葬于玉陵。

尚寧王
童名：思徳金。神號：日賀末按司添。

嘉靖四十三年甲子降誕。

父：尚永王

母：島尻佐司笠按司加那志，童名眞滿金，號坤功。

附　尚寧王，乃尚眞王之玄孫也。尚眞王長子尚維衡〈稱浦添王子〉生尚弘業，〈稱浦添王子〉尚弘業生尚懿，〈稱與那城王子。詳載附巻〉尚懿生尚寧王。〈稱浦添王子〉其母乃尚永王之妹，名稱首星大君加那志，號一枝〈詳載附巻〉時尚永王無嗣，故尚寧王奉命，入繼大統。

妃：阿應理屋惠按司加那志，童名眞錢金，號蘭叢。〈生壽不傳，乃尚永王之長女。康煕二年癸卯八月七日卒，葬于天山御墓；乾隆二十四年己卯十一月二十一日，移葬于極樂陵〉

又有二夫人：

西之按司，童名眞鍋樽金，號西月〈傳氏佐邊親方厚旨之女〉

安谷屋大按司志良禮，童名眞鍋樽金，號凉月〈中城間切安谷屋村章氏安谷屋親雲上之女〉

倶無生息。故以尚元王第三子尚久之第四子尚豐爲世子。

紀
明萬暦十七年己丑即位。

國相：尚宏〈萬暦三十八年庚戌卒。在職年數不傳〉

其餘交代者，皆載于紀年之次。

法司：

馬世榮、金國鼎、毛龍文、〈王即位時，在法司職〉呉世濟、向里端〈在職年數不詳，故合紀焉〉

其餘交代者，皆載于紀年之次。

十八年庚寅，本國商船飄至朝鮮，舟破。朝鮮王遣使解送至京，而後囘國。

本年春，遣正議大夫梁應、長史鄭週、使者鄔賓等，奉表貢方物入謝。〈時未以尚永王訃告于朝〉宴賚如例。

十九年辛卯春，遣正議大夫鄭禮、使者馬良臣等奉表入貢，始以尚永王訃告。并言：「國方多事，未暇請封。」禮部咨言：「父王既薨，宜速請襲爵，鎭壓國人。毋以地方多事爲辭。」〈宴賚如例〉

二十年壬辰，因法司馬世榮致仕，而馬良弼繼任其職。

二十一年癸巳冬，遣正議大夫鄭禮等貢方物。宴賚如例。

二十二年甲午冬，遣使者于灞等迎接京囘貢臣。時于灞等，自爲世子尚寧請封。福建撫臣許孚遠以海氛未息，議奏遣使齎勅至福建，聽來使面領；或遣慣海武臣同彼國使臣往，尚其無虞。神宗曰：「待世子表請，然後如議頒封。」

是年，國人哈那等船飄至温州。浙江巡撫劉元霖以聞。神宗命優恤，遣還。由是翌年乙未，福建撫臣差福州人阮國護送囘國。〈次後，阮國奉旨入國受仕〉

二十四年丙申秋，遣署大夫金仕暦等貢方物，入謝。

二十七年己亥春，遣長史鄭道等貢方物，入謝；請襲封爵。禮部議奏：「今已海氛甚盛，但取具該國王舅、法司等官印，結興世子奏本到京，即頒勅封，不必遣官。」神宗曰：「琉球既來請，宜選廉勇武臣一員同往行禮。」

二十八年庚子秋，遣長史蔡奎、使者毛如鳳等奉表貢方物，仍請襲封。禮部右侍郎暑尚書事朱國祚奏言：「琉球國，僻處東南，世修職貢。時當承襲，屡遭倭警，延逭至今。既經世子尚寧奏請，相應准封。其該用皮弁、冠服、紵絲等項，宜照例應付。遣官已奉明旨，但據其陳乞情詞，投引會典，必以文臣爲請，惟聖明裁定。」神宗從之，命兵科給事中洪瞻祖、行人司行人王士禎爲冊封正副使。但海氛未息，而未及開洋，瞻祖以病卒，命以兵科右給事中夏子陽代之。時長史蔡奎等先囘失路，由是福建守臣仍遣漳人阮國、毛國鼎，護送歸國。〈次後毛國鼎奉旨，同阮國入國受仕〉

二十九年辛丑，翁寄松任法司。〈寄松繼誰人任法司，今難考焉〉

本年秋，遣正議大夫鄭逅等奉表入貢。

三十年壬寅秋，遣王舅毛繼祖、長史蔡朝信等奉表貢方物，慶賀冊立東宮；并謝賜還本國漂流人口。并各賜衣服帽襪。

三十一年癸卯，僧袋中，乃扶桑人，至國留三年，著神道記一部而還。

三十三年乙巳，神宗命正副使夏子陽等作速渡海，以彰大信。仍傳諭本國：「以後領封海上，著爲定規。」于時夏子陽等齎勅至國。而撫臣徐學聚，同巡按方元彦，以濱海多事，警報不止，奏請如前旨，遣武臣前往。夏子陽等且言：「屬國言不可爽，使臣義當有終。乞堅成命，以慰遠人。」神宗從之。

本年，始以天界寺爲廟，止請貴戚可受王薦者而奉安于此廟。著爲定規。

本年，法司翁寄松被鄭迵讒貶，爲百姓。翌年丙午，鄭迵繼任其職。

三十四年丙午，神宗遣夏子陽等齎詔至國，諭祭故王尚永，封世子尚寧爲中山王。詔曰：

朕恭膺天命，誕受多方。爰曁海隅，罔不率俾；聲教所訖，慶賚惟同。爾琉球國，僻處東南，世修職貢；自我皇祖，稱爲禮義之邦。國王尚永，祇襲王封，恪遵侯度；倏焉薨逝，良惻朕心。其世子寧，賢足長人，才能馭衆；間關請命，恭順有如。念其國統攸歸，人心胥屬，宜膺寵渥，固我藩籬。特遣正使兵科右給事中夏子陽、副使行人司行人王士禎齎詔，往封爲琉球國中山王，仍賜以皮弁、冠服等物。凡國中官僚看耆舊，尚其殫忠輔導，恊力匡襄；堅事上之小心，鞏承先之大業。永綏海國，共享昇平。惟爾君臣，亦世世永孚於休。

勅曰：

惟爾上世以來，建邦海外，代膺封爵，長固藩。維爾父永，恪守王章，小心祇畏；忠誠茂著，稱我優嘉。遽至長終，良深悼惻。爾爲冢嗣，無忝象賢。既允羣情，宜崇位號。特茲遣正使兵科右給事中夏子陽、副使行人司行人王士禎齎勅諭，封爾爲琉球國中山王，并賜爾及妃冠服、綵幣等物。爾宜益處侯度，克紹先猷，保又人民，奠安境土。庶幾恢朕有截之化，抑亦貽爾無疆之休。

本年冬，王遣王舅毛鳳儀、正議大夫鄭道、使者芝巴那等奉表進方物，謝襲封恩。〈時王贐金，不受〉附奏：「洪武、永樂間，賜閩人三十六姓。知書者，授大夫、長史，爲貢謝之司；習海者，授通事、總管，爲指南之備。今世久人湮，文字音語，海路更針，常至違錯。乞依往例，更賜數人。」禮部以聞。翌年丁未，神宗仍以阮國、毛國鼎二人，許入本國臣籍。即今唐榮阮、毛二姓是也。

三十五年丁未秋，王遣長史鄭子孝等奉表入貢。宴賚如例。

三十七年己酉春，日本以大兵入國，執王至薩州。

本年冬，王遣王舅毛鳳儀、長史金應魁等馳報兵警，致緩貢期。福建巡撫陳子貞以聞。

三十九年辛亥，王留薩州二年。王言：「吾事中朝，義當有終。」卒被放囘。然後國復晏然。

本年，因法司鄭迵有罪被誅，而毛鳳朝繼任其職。

本年，因國相尚宏卒，而西來院住僧菊隱國師任相臣加判役。〈在役年月不詳〉

本年，因法司向里端致仕，而毛鳳儀繼任其職。

四十年壬子，王遣使栢壽陳華等。咨言：「王已被縱歸，國復安然，仍遣修貢。」神宗命福建布司，移咨本國言：「琉球新經殘破，財匱人乏，何必間關遠來？還當厚自繕聚，俟十年之後物力稍完，然後復修貢職，未爲晩也。」遂定十年一貢爲例。

四十二年甲寅秋，王遣王舅呉鶴齡、〈今改姓名曰向光祖〉長史蔡堅等奉表進馬及方物，請復貢期，仍抒忠款之誠。神宗命禮部議。禮部議奏：「宜勿聽。」

本年，馬良弼續法司毛繼祖而任其職。

四十四年丙辰，尚豐任國相，勤職五年。〈後因尚寧王無嗣，入繼大統〉

四十五年丁巳，王遣王舅毛繼祖、正議大夫蔡堅等，具奏請復貢期。部議如前。

本年，以高麗人爲師，始造陶器。〈本國治陶，自此而始〉

四十八年庚申，王染疾。八月，命輔臣重修浦添極樂山之陵。

九月十九日薨。在位三十二年，壽五十七，葬于極樂陵。

附　我國土瘠産少，國用不足，故與朝鮮、日本、暹羅、瓜哇等國，嘗行通交之禮，互相往來，以備國用。萬暦年間，王受兵警，出在薩州。時王言：「吾事中朝，義當有終。」日本深嘉其志，卒被縱囘。自爾而後，朝鮮、日本、暹羅、瓜哇等國，互不相通，本國孤立，國用復缺。幸有日本屬島度佳喇商民至國貿易，往來不絶。本國亦得頼度佳喇，以備國用。而國復安然。故國人稱度佳喇曰寶島。

尚豐王
童名：思五郎金。神號：天喜也未按司添。

萬暦十八年庚寅十一月十三日降誕。

父：尚寧

母：阿應理屋惠按司加那志，童名眞錢金，號蘭叢。

附　尚豐王，乃尚元王第三子尚久之第四子也。〈尚久暦履，見于世譜附巻〉其母寵氏金武大按司志良禮，童名思戸金，號一鏡〈母寵氏之事，亦見于世譜附巻〉時尚寧王無嗣，故尚豐王奉命，入繼大統。

妃：我謝上森按司加那志，童名思眞錢金，號梅岩。〈尚氏具志頭王子朝盛之女。萬暦二十五年丁酉生，四十二年甲寅六月二十日薨，葬于玉陵〉

繼妃：君豐見按司加那志，童名思眞牛金，號蘭閨。〈馬氏名護親方良豐之女。萬暦十六年戊子十一月二十五日生，順冶十八年辛丑六月四日薨，葬于父良豐之墓。乾隆十六年辛未二月初四日，移葬于東王陵〉

又有三夫人：

西之按司加那志，童名眞鍋樽金，號凉月〈松氏大見武親雲上定昌之女。萬暦二十五年丁酉生，崇禎七年甲戌六月初一日卒。葬于山川崎御墓；乾隆二十四年乙卯十一月二十一日，移葬于西玉陵〉

眞南風按司，童名乙美金，號蘭室〈呉氏幸地親方宗廣之女〉

眞南風按司，童名眞鍋樽金，號南岳〈樂氏田名掟親雲上昌敷之女〉

又有一妻：與那原阿護母志良禮，號苑叢〈與那原村平敷親雲上女。童名不傳〉

王有四男四女：

長子曰尚恭。〈事見附巻〉

次曰首里大君按司加那志，童名思乙金，號徹心。〈嫁向氏朝安，嗣後改嫁向氏朝明〉

次曰尚文。〈事見附巻。倶王妃尚氏梅岩所生〉

次曰尚賢。〈後登王位〉

次曰澤岻翁主，童、思眞鍋樽金，號碧蓮〈嫁向氏朝庸。倶夫人松氏凉月所生〉

次曰島尻佐司笠按司加那志，童名眞蜷甲金，號剛心〈嫁向氏朝古。夫人樂氏南岳所生〉

次曰尚質。〈後登王位。夫人松氏凉月所生〉

次曰與那城翁主，童名眞鶴金，號玄禎〈嫁向氏朝誠。夫人樂氏南岳所生〉

附紀
萬暦年間，領佐敷。四十四年丙辰，任國相。〈勤職五年〉本年，領知行高千斛。 四十七年己未，領中城。

紀
明天啓元年辛酉即位。

國相：

尚盛〈任至尚質王代，而後致仕〉

法司：

毛鳳儀、毛鳳朝、毛繼祖。〈其餘交代者，皆載于紀年之次〉

本年熹宗登極，改元天啓。仍頒登極詔於福建布政司，轉命衛指揮蕭崇基齎詔來諭。崇基尚未至國。

本年，世子命輔臣新建辨財天女堂。

先是，尚眞王建堂于沼中，藏方冊藏經。歴年已久，經朽堂壞，而成空地。由是命輔臣改建辨財天女堂。

二年壬戌春，世子遣王舅毛鳳儀、正議大夫蔡賢等奉表。貢馬及方物；并以尚寧王訃告，兼請襲封；又具奏乞二年一貢，以效忠順。禮部以聞。熹宗以本國陳請情切，乃定五年一貢爲例。〈時毛鳳儀病卒。甲子秋，蔡堅等同蕭指揮歸國〉

本年，孟歸仁繼法司毛鳳朝而任法司。又，向鶴齡繼法司毛繼祖而任法司。

三年癸亥春，遣王舅馬勝連、長史林國用等奉表、方物，慶賀熹宗登極。〈時本國始學造黒糖〉

本年冬，世子遣正議大夫鄭俊、使者金城、都通事鄭子廉等奉表貢方物。

四年甲子秋，福建布司奉旨，仍遣衛指揮蕭崇基，齎登極及大婚之詔，偕壬戌使臣蔡堅等至國。〈翌年春，蕭指揮還朝〉

本年，金應照繼法司毛鳳儀而任法司。

五年乙丑春，世子遣正議大夫蔡廛、使者毛鳳威等奉表謝賜詔恩，并乞封典。

六年丙寅秋，世子遣正議大夫蔡延、使者馬加美等奉表貢方物。宴賚如例。

七年丁卯，毛泰運繼法司金應照而任法司。

附　天啓年間，命輔臣創建南御殿。〈御書阮，何代建之，不可考焉〉

明崇禎二元年戊辰，懷宗登極，改元崇禎，仍遣指揮閩邦基齎登極詔至國。越年己巳四月，邦基歸朝。

二年己巳，世子遣王舅毛泰時、長史蔡錦等奉表、方物。偕指揮閩邦基入京，慶賀懷宗登極；并進熹宗香。

本年，馬勝連繼法司孟歸仁而任法司。

三年庚午春，世子遣正議大夫鄭俊、使者馬如麟等奉表貢方物。宴賚如例；已又遣正議大夫蔡廛、使者毛泰世等，奏請襲封。

四年辛未春，世子遣王舅毛時輝、正議大夫鄭子孝等奉表、方物入賀。

五年壬申四月，世子遣使英梓等進神宗及光宗香。

六年癸酉，懷宗遣正使戸科左給事中杜三策、副使行人司行人楊掄齎勅至國，諭祭故王尚寧，封世子尚豐爲中山王。頒給如例。詔曰：

維我皇明統壹寰海，撫有萬邦，延世樹君，奉藩司牧于以同仁示無外也。朕遵明祖憲綏，綏輯遐方，命使錫恩彛章，具在其有靳焉。爾琉球國，建邦濱海，虔奉正朔；沐浴朝化，度越殊鄰。國王尚寧，膺爵有年，恪脩臣節。比聞訃告，爰軫朕哀。世子豐，家嗣稱賢，群情攸屬。宜頒新渥，俾纘舊封。玆特遣戶科左給事中杜三策、行人司司正楊掄齌詔，封為琉球國中山王，仍賜皮弁冠服等物。國中官僚耆舊，尚其協力，攄忠保躬，贊政弘繼。世承先之業，堅畏天事大之誠；永奠炎陬式光南服，予一人用徵有道之守。爾君臣亦有無疆之休。特玆詔示，咸俾悉知。

賜國詔書：

皇帝勅諭琉球國王世子尚豐：得奏爾父尚寧示泰昌元年九月十九日薨逝。爾為世子，理宜承襲。特遣戶科左給事中杜三策、行人司司正楊掄，封爾為琉球國中山王，嗣理國政。併賜爾及妃冠服綵幣等物。念爾父紹膺國統，作鎮海邦；率職輸誠，慎終如始。中遭鄰侮旋致者，安克綏提封，迄於沒世。爾以元徹，國人歸心。嗣服之初，倍宜兢惕。其尚祗循候，度恪守王章；禔躬以率勵民，飭政而輯寧邦域。綢繆牖戶，保固藩籬。庶無忝爾前人用副予之顯命欽。故諭頒賜有條式。

本年冬，王遣王舅向鶴齡、紫金大夫蔡堅、使者栢壽、都通事阮士乾等奉表、方物，隨冊使杜三策等入京，謝襲封恩；附具奏乞，貢期如舊制二年一貢，願罄恭順之誠。懷宗纔允其請，仍定二年一貢，著爲典例。又具疏言：「昔者本國，毎會貢期，必駕船二。近減其一而不便。乞増一船，以便往來。」陳請懇切。懷宗嘉其忠順，悉許之。宴賚如例。八年乙亥，事竣歸國。

七年甲戌秋，王遣正議大夫蔡錦、使者毛紹賢等奉表入貢。

先是，謝恩使臣至京，奏乞復貢期。被允如請。由是囘國，使臣先以告王。王喜，遣使入貢，宴賚如例。〈二年一貢，亦從此定〉

九年丙子冬，王遣使支紹哲等奉表貢方物。宴賚如例。

本年，向鶴躚繼法司向鶴齡而任法司。

十一年戊寅冬，王遣紫金大夫蔡堅、使者毛繼善、〈今改姓名曰牛似眞〉都通事阮士乾等奉表貢方物；併奏乞柔遠施恩，許本國納税，貿買絲紬等項，以備國用。禮部以聞。懷宗命經部議。許之。宴賚如例。

十三年庚辰春，王遣正議大夫鄭藩獻、使者金是寳等貢方物。宴賚如例。

本年五月初四日薨。在位二十年，壽五十一。葬于玉陵。

王資質英敏，仁徳撫民，親賢遠侫，政教復興。

尚賢王
童名思松金。明天啟五年乙丑九月十五日降誕。

父：尚豐〈尚賢係第三子〉。

母：西之按司加那志，童名眞鍋樽金，號涼月。

妃：玉寄按司加那志，童名眞加戸樽金，號花囿。〈向氏越來按司朝則之女。崇禎三年庚午十一月十九日生，康煕五年丙午正月十日薨。葬于父朝則之墓，乾隆十六年辛未二月初四日，移葬於東玉陵〉

妻：眞壁阿護母志良禮，童名眞加戸樽金。〈毛氏眞壁親雲上盛辰女〉

倶無生息。尚賢王升遐之日，弟尚質奉遺命，為世子。

附紀
崇禎年間，領久米、中城，並知行高五百斛。〈年月不詳〉

紀
明崇禎十四年辛巳即位。

國相：尚盛。

法司：

毛泰運、馬勝連、章邦彥。〈是年，章邦彥繼向鶴躚而任法司。其餘交代者，皆載于紀年之次〉

十五年壬午春，世子遣正議大夫蔡錦、使者翁鎮等奉表貢方物。宴賚如例。

十六年癸未，向國器續法司毛泰運而任法司。

本年，馬加美績法司馬勝連而任法司。

十七年甲申春，世子遣正議大夫金應元、使者吉時逢等奉表貢方物；並以尚豐王訃告，兼請襲封。時會中朝兵亂四起，海賊阻道。應元等留滯福州，不得歸。

是年，世祖皇帝歸靖兵亂，登皇帝位。定有天下之號，曰大清，建元順治。

順冶二年乙酉，明朝族氏弘光據福建稱帝，遣福州左衛指揮花煾齎勅至國。世子尚賢遣使毛大用、都通事阮士元等入賀。

三年丙戌，隆武繼弘光立。复遣指揮閩邦基齎勅至國。由是，世子遣王舅毛泰允、長史金思義等捧表、方物入賀。時乃清朝大將軍貝勒，率大兵入福建，攻破隆武，而天下大定。由是，王舅毛泰久、長史金思義及前使金應元等隨大將軍貝勒，入京投誠。禮部奏言：「琉球國世子尚賢，前已遣使請封，而今前朝勅印未繳。乞遣通事謝必振，奉旨往諭。」世祖從之，令本國使臣同謝必振歸國。

四年丁亥，九月二十二日薨。在位七年，壽二十三。葬於玉陵。

尚質王
童名：思徳金崇禎二年己巳八月十五日降誕。

父：尚豐王〈尚質係第四子〉

母：西之按司加那志，童名眞鍋樽金，號凉月。

妃：美里按司加那志，童名眞松金，號栢窓〈向氏羽地王子朝泰之女。崇禎二年己巳四月初一日生，康煕三十八年己卯十二月二十一日薨。壽七十一，葬于玉陵〉

夫人：眞南風按司，童名恩戸金，號本空〈東氏知念親方政貞之女〉

又有三妻：

安谷屋阿護母志良禮，童名思戸金，號本光〈章氏島袋親雲上正次女〉

宮城阿護母志良禮，童名眞鍋樽金，號惠室〈駱氏玉城筑登之親雲上春紀之女〉

諸見里阿護母志良禮，童名眞牛金，號月嶺〈美里間切嘉手刈村石川筑登之親雲上之女〉

王有七男五女：

長子曰尚貞。〈後登王位〉

次曰尚弘毅。〈稱大里王子〉

次曰尚弘仁。〈稱名護王子。倶王妃向氏所生〉

次曰尚弘才。〈稱北谷王子。夫人東氏本空所生〉

次曰安谷屋翁主，童名思乙金，號玉蓮〈嫁向氏朝智。王妃向氏所生〉

次曰諸見里翁主，童名思武樽金，號寛養〈嫁毛氏安依。妻月嶺所生〉

次曰尚弘徳。〈稱東風平王子。妻駱氏惠室所生〉

次曰興那嶺翁主，童名思眞鶴金，號梅月〈嫁向氏朝武。妻章氏本光所生〉

次曰大嶺翁主，童名眞世仁金，號善室〈嫁向氏朝興。夫人東氏本空所生〉

次曰尚弘信。〈稱本部王子。妻章氏本光所生〉

次曰宮平翁主，童名思眞鍋樽金，號春光〈嫁尚氏朝嘉。夫人東氏本空所生〉

次曰尚弘善。〈稱宜野灣王子。妻章氏本光所生〉

附紀
崇禎十四年辛巳，領佐敷，並知行高三百斛。十五年壬午九月十二日，加領知行高二百斛。順治二年乙酉，轉領中城。

紀
大清順治五年戊子即位。

國相：尚盛

法司：

章邦彦、向國器、馬加美〈其餘交代者，皆載于紀年之次〉

六年己丑秋，本國遣通事周國盛等抵閩，齎表投誠。時會世祖遣通事謝必振齎招撫勅，及欽賞物件來臨本國。事竣還朝之日，世子遣都通事梁廷翰等護送至閩。由是，前使周國盛與謝必振倶入京，奉表投誠。

七年庚寅，世子遣王舅阿榜琨、正議大夫蔡錦等奉表入貢，併賀世祖登極。其船漂沒，未達。

八年辛卯，世祖命通事謝必振、全周國盛等齎勅，歸諭世子，并討還明印。然而延至九年壬辰八月始抵國。

九年壬辰，向國用續法司馬加美而任法司。

十年癸巳春，世子遣王舅馬宗毅、正議大夫蔡祚隆等赴京貢方物，表賀世祖登極；并繳還明朝勅印，兼請襲爵。且備言前朝所賜詔勅，皆隨王葬；止所賜寧王之勅，存而未葬。故以其勅齎繳。

十一年甲午，尚亨續國相尚盛而任國相。

本年，世祖命兵科愛惜喇庫哈番張學禮、行人司行人王垓爲冊封正副使。張學禮等至福建修造海船，因海氣未靖，還京待命。〈十一年以後，本國數次遣使迎接慶賀使臣，皆爲海賊所阻，故不復遣使〉

本年，馬逢煕續法司向國器而任法司。又，向成文續法司章邦彦而任法司。

十三年丙申，本國鑄錢，名「鳩目」。

先是，用中華錢。後自鑄錢，通國用之。其錢漸滅。故是年命復鑄焉。

十七年庚子九月二十七日子時，王城囘禄。世子尚質，移居大美殿。

康煕二年癸卯，海氛稍靖。聖祖遣張學禮等，奉詔勅及印一、緞幣五十疋至國。〈詔乃順治十一年所頒，勅則康煕元年所頒也〉諭祭故王尚豐，〈時尚賢王不與祭焉〉封世尚子質爲中山王。〈時國殿未有修造，故于大美殿行冊封之禮。〉勅曰：

爾國慕恩向化，遣使入貢。世祖章皇帝嘉乃抒誠，特頒恩賚，命正使兵科副理官張學禮、副使行人司行人王垓，齎捧勅印，封爾爲琉球國中山王。乃海道未通，滞閩多年，致爾使人物故甚多。及學禮等奉掣囘京之日，又不將前情奏明，該地方督撫諸臣亦不行奏請。迨朕屡旨詰問，方悉此情。朕念爾國傾心修貢，宜加優恤，乃使臣及地方各官逗留遲悞，豈朕柔遠之意！今已將正副使、督撫等官分別處治，恃順恩賚。仍遣正使張學禮、副使王垓，令其自贖前罪，暫還原職。速送使人歸國。一應勅封事宜，仍照世祖章皇帝前旨行。朕恐爾國未悉朕意，故再降勅諭，俾爾聞知。爾其益殫厥誠，毋替朕命。欽哉。故諭。

詔曰：

帝王祇徳應治，協於上下靈。承於天時，則薄海通道，罔不率俾爲藩屏臣。朕懋纉鴻緒，奄有中夏；聲教所綏，無間遐邇。雖炎方荒略，亦不忍遺。故遣使招徠，欲俾仁風曁於海澨。爾琉球國，粤在南徼。乃世子尚質達時識勢，祇奉明綸。即令王舅馬宗毅等獻方物，稟正朔。抒誠進表，繳上舊詔勅印。朕甚嘉之。故特遣正使兵科副理官張學禮、副使行人司行人王垓，齎捧詔印，往封爲琉球國中山王，仍錫以文幣等物。爾國官僚及氓庶，尚其輔乃王，飭乃候度；協攄乃藎，守乃忠誠；愼又厥職，以凝休祉，綿於奕世。故茲詔示，咸使聞知。

本年冬，王遣王舅向國用、〈原姓呉〉紫金大夫金正春等赴京奉表獻方物，謝襲封恩。併上疏言：「臣捧讀勅諭，恭知聖旨。因臣使物故甚多，滞閩日久。將正副使併督撫諸臣處治，臣恐懼無地。但中外均屬臣子。臣躬男承天庥，不能少爲諸臣之報，而反重爲諸臣之累，臣何人斯豈能宴然？伏乞上命還學禮等原職。」聖祖嘉王恭順，特賜王緞幣二十疋，著爲例。

三年甲辰春，王遣王舅英常春、正議大夫林有才等奉表獻方物，慶賀聖祖登極；並進世祖章皇帝香品。其船至梅花港，破壞未達。聖祖許其補進，仍以欽賞物件，令使臣帶囘。賜王如例。

四年乙巳，毛泰永續法司馬逢煕而任法司。

五年丙午春，王遣正議大夫鄭思善、使者毛榮清等赴京，奉表入貢。又于常貢外加進紅銅六百斤、黒漆龍畫螺盤十個，稱爲外貢。而欽賞如例。〈外貢例自此始〉

本年，向象賢續國相尚亨而任國相。又，毛國棟困法司向國用，有罪被誅，而續任其職。

七年戊申春，王遺耳目官呉文顯、〈遣耳目官從此而始〉正議大夫王明佐等入京，奉表貢方物。時于外貢内減去黒漆龍畫盤十，而進黒漆瑫螺茶鐘一百個。聖祖降勅奨諭，〈後毎入貢，賜勅爲例〉及欽賞如例。

本年十一月十七日薨。

在位二十一年，壽四十。葬于玉陵。

王恭儉修徳，克守基業，愛恵臣民，惟善是務。

尚貞王
童名：思五郎金。順治二年乙酉十二月初六日降誕。

父：尚質王

母：美里按司加那志，童名眞松金，號栢窓。

妃：聞得大君加那志，童名思眞鶴金，號月心〈章氏宜野灣親方正信女，始稱奥間按司加那志。順治二年乙酉二月十五日生，康煕四十二年癸未三月十二日薨。壽五十九，葬于玉陵〉

繼妃：眞壁按司加那志，童名眞加戸樽金，號慈恩。〈方氏立津親方全敦之女。以其孫向氏毅爲嗣，故令別修家譜，以紀其事〉

妻：武富阿護母志良禮，童名恩戸金，號仙岳〈馬氏牧港親雲上厚宗女〉

王有四男五女：

世子曰尚純。〈未及即位〉

次曰尚經。〈稱豐見城王子。倶正妃章氏所生〉

次曰尚綱。〈稱小禄王子〉

次曰松堂翁主，童名思武樽金，號花叢〈嫁向氏朝恒〉

次曰思眞鶴金翁主，號窈心〈無後〉

次曰尚紀。〈稱美里王子〉

次曰内間翁主，童名思眞世仁金，號月桂〈嫁向氏朝維〉

次曰識名翁主，童名思眞鍋樽金，號瑞嘉〈嫁馬氏正長〉

次曰安室翁主，童名思眞松金，號坤徳〈嫁尚氏朝祐。倶繼妃方氏所生〉

附紀
順治七年庚寅六月二十五日，領中城，并知行高五百斛。康煕元年壬寅七月二十八日，加領知行高一千斛。

紀
大清康煕八年己酉即位。〈王殿修造未成，故于大美殿行即位之禮〉

國相：向象賢〈其餘交代者，皆載于紀年之次〉

法司：

向成文、毛泰永、毛國棟〈其餘交代者，皆載于紀年之次〉

九年庚戌冬，遣耳目官富茂昌、正議大夫蔡國器等入京，奉表貢方物。給賞如例。

本年，毛國珍繼法司向成文而任法司。

十年辛亥二月二十五日，因按司向嘉續等奉命重修國殿，百工告成，而王始移于殿。

十一年壬子，命國相、法司創建聖廟于久米村。

先是，明萬暦間，紫金大夫蔡堅始繪聖像，自中朝帶囘。望之儼然，令人興仰止之思。是年，紫金大夫金正春請立廟。王允其議，廼卜地久米村。十三年甲寅，起工。越明年塑像於廟告成。毎年春秋，恭行祭禮，著爲定規。

本年冬，遣耳目官呉美徳、〈今改姓向〉正議大夫蔡彬等入京奉表，貢方物。翌年癸丑，歸到蘇州。時會福建靖南王耿精忠謀叛動兵，無路可歸，留蘇州數年。其間本國不敢入貢。時呉三桂亦謀反起兵，安南國從呉三桂。

十四年乙卯，向美材續法司毛國棟而任法司。

十五年丙辰，靖南王耿精忠遣遊撃陳應昌至國招之。王不肯從。

本年，尚弘毅續國相向象賢而任國相。

十六年丁巳，遣正議大夫蔡國器等，探問清朝安否，并貢使消息。聖祖大悦，深嘉琉球忠順之誠。〈後増船免税，并加賞緞等事，皆以有此功故也〉

十七年戊午冬，遣耳目官陸承恩、〈今改姓名曰向嗣孝〉正議大夫王明佐等入京，奉表貢方物；併奏乞増船一隻，迎接勅書及貢使，以便往來。聖祖從之。〈接貢船從此始〉

十九年庚申，遣耳目官毛見龍、正議大夫梁邦翰等入京，奉表貢方物；併具通國結状，請襲爵。聖祖曰：「琉球恪共藩職，當耿精忠叛亂之際，屡獻方物，恭順可嘉。」仍賜勅褒諭，并加賜錦幣二十疋，著爲例。〈賞緞四十疋自此始〉又于常貢内免其貢馬；于外貢内免絲烟及螺瑫、茶鍾。

二十一年壬戌，遣耳目官毛文祥、正議大夫蔡國器等入京奉表，貢方物。時常貢内加進紅銅三千斤。聖祖于外貢内以圍屏紙、磨刀石、蕉布悉免之。著爲例。已又遣正議大夫鄭永安等迎接封舟。

二十二年癸亥夏，聖祖遣正使翰林院檢討汪楫、副使内閣中書舍人林麟焻齎勅至國，諭祭故王尚質，封世子尚貞爲中山王；併以御筆大書「中山世土」四字賜王。詔曰：

朕躬膺天眷，統御萬方。聲教誕敷遐迩，率俾粤在荒服，悉溥仁恩，変葉承祧，并加寵錫。爾琉球國，地居炎徼，職列藩封。中山王世子尚貞，屡使來朝，貢獻不懈。當閩疆反側，海寇陵梁之際，篤守臣節，恭順彌昭，克殫忠誠，深可嘉。尚茲以序，當纉服，奏請嗣封。朕惟世繼爲家國之常規，爵命乃朝廷之鉅典。特遣正使翰林院檢討汪楫、副使内閣中書舍人加一級林麟焻齎詔，往封爲琉球國中山王。爾國臣僚以及士庶，尚其輔乃王，愼修徳政，益勵悃誠，翼戴天家，慶延宗祀。實惟爾海邦，無疆之休。故茲詔示，咸使聞知。

勅曰：

惟爾遠處海隅，虔修職貢。屬在冢嗣，序應承祧。以朝命未膺，罔敢專擅。恪遵典制，奉表請封。朕念爾世守臣節，忠誠可嘉。特遣正使翰林院檢討汪楫。副使内閣中書舍人加一級林麟焻齎勅，封爾爲琉球國中山王，并賜爾及妃文幣等物。爾祇承寵眷，懋紹先猷，輯和臣民，愼固封守。用安宗社於苞桑，永作天家之屏翰。欽哉。毋替朕命。

〈賜王蟒緞錦幣三十疋，妃二十疋〉

本年冬，王遣王舅毛國珍、紫金大夫王明佐等入京奉表，獻方物，謝襲封恩。先是，謝恩例：給緞二十疋。聖祖恩加十疋。共賜緞幣三十疋。著爲例。

本年，翁自儀續法司向美材而任法司。

二十三年甲子冬，王遣耳目官向世俊、正議大夫鄭永安奉表入京，貢方物。先是，進貢例：給賞緞四十疋。聖祖以琉球忠順，恩加十疋。共賜緞幣五十疋。著爲例。

二十五年丙寅冬，王遣耳目官向應伯、正議大夫曾夔等奉表入京，貢方物；并遣官生梁成楫、鄭秉均、阮維新、蔡文溥四人入監讀書。遇風漂至麻姑山，鄭秉均死。翌年丁卯，抵閩入京。聖祖命工部建書房于監側，令成楫等居；又三季給衣服及鋪蓋、口糧、日用等項。并從人各賜冬夏衣，優待甚厚。

二十七年戊辰冬，王遣耳目官毛起龍、正議大夫蔡鐸等奉表入京，貢方物。先是，接貢船于關上納税費用甚多。且明朝以來，所遣貢船二隻，以百五十人爲定。而海濶人少，往來不便。由是王具疏，以乞免其税，并加増人數。禮部議奏：「琉球納税，照荷蘭國例，該應蠲免。止貢船人數，應遵會典，何必更増？」聖祖曰：「琉球來享最久。且呉大三桂、耿精忠謀叛之時，安南歸呉三桂；琉球則耿王遣使招之，終不肯服。而克篤忠誠，恪恭藩職。其恭順之誠，深可嘉尚。」命再下禮部議。貢船以二百人爲定，并接貢船，被免納税。聖祖又以舊制給賞緞疋皆係外庫所貯，命部換賜内庫緞幣。倶著爲例。

本年，毛國瑞續法司毛泰永而任法司。

本年，向煕續國相尚弘毅而任國相。

二十八年己巳，尚弘才續國相向煕而任國相。

二十九年庚午冬，王遣耳目官温允傑、正議大夫金元達等奉表入京，貢方物。時貢物内，被免海螺殻；〈三千個〉并令官生梁成楫等，隨貢使歸國省婚。

本年，毛見龍續法司毛國珍而任法司。

三十一年壬申冬，遣耳目官馬廷器、正議大夫玉可法等奉表入京，貢方物；并謝官生讀書，優恤遣歸。時貢物内加進白剛錫一千斤。

三十二年癸酉，馬廷駿續法司毛國瑞而任法司。

三十三年甲戌冬，王遣耳目官翁敬徳、正議大夫蔡應瑞等奉表入京，貢方物。給賞如例。

本年，毛克盛續法司馬廷駿而任法司。

三十五年丙子冬，正遣耳目官毛天相、正議大夫鄭弘良等奉表入京，貢方物。給賞如例。

本年，向世俊續法司翁自儀而任法司。

三十六年丁丑冬，王遣都通事魏士哲、使者毛應鳳等照例接貢，并送還朝鮮漂流人口。

三十七年戊寅冬，王遣耳目官毛龍圖、正議大夫梁邦基等奉表入京，貢方物。給賞如例。

三十八年己卯，毛天相續法司毛見龍而任法司。

三十九年庚辰冬，王遣耳目官毛得範、正議大夫鄭職良等奉表入京，貢方物。給賞如例。〈時毛得範纔至杭州，以病卒〉

本年，馬廷器續法司毛克盛而任法司。

四十年辛巳四月，遣都通事鄭士綸、副通事紅永祺等，送還福州漂流商民陳明等。

本年六月，士綸等囘國，洋中遇風，漂至蘇州崇明縣。船破上岸。既至福州。越年壬午六月，附搭接貢船，隨正議大夫鄭職良囘國，又遇颶風覆溺。〈時水手二名擁着三板，漂至浙江石浦縣，而得囘國〉

四十一年壬午冬，王遣耳目官毛興龍、正議大夫蔡應祥等奉表入京，貢方物。給賞如例。

本年，毛起龍續法司向世俊而任法司。

四十三年甲申冬，王遣耳目官温開榮、正議大夫蔡肇功等。奉表入京，貢方物。給賞如例。

四十四年乙酉，尚綱續國相尚弘才而任國相。

四十五年丙戌秋，王遣耳目官元勳、正議大夫程順則等奉表入京貢方物，并送還漂流商民游順等。給賞如例。

四十七年戊子秋，王遣耳目官向英、正議大夫毛文哲等奉表入京貢方物。給賞如例。〈時鬼界島商民漂至浙江，舟破上岸。送至福州，附貢使囘〉

四十八年己丑七月十三日薨。

在位四十一年，壽六十五，葬于玉陵。

王性質温厚，好學重禮；文風大興，社稷奠安。

本年，王世孫尚益權掌國事，遣正議大夫蔡灼搭接貢船，捧咨至閩，以尚貞王訃聞于中朝。〈時布司問：「世子尚純薨時，何不遣訃？」蔡灼答：「舊例，止以王訃。純未即位，故不敢擅訃。」〉

本年十一月二十日丑時，王殿囘禄。王世孫尚益移在大美殿。

尚純王
〈尚純王以世子薨，未及即位。止以正統之重，追尊稱王。故王統圖中，不敢稱王〉

童名：思徳金

順治十七年庚子正月初五日降誕。

父：尚貞王。

母：聞得大君加那志，童名眞鶴金，號月心。

妃：聞得大君加那志，童名思戸金，號義雲〈毛氏座喜味親方盛員女，始稱奥間按司加那志。康煕三年申辰十二月初五日生，雍正元年癸卯七月十六日薨。壽六十，葬于玉陵〉

有四妻：

福地阿護母志良禮，童名眞錢金，號普光〈惠氏福地親雲上友昌女〉

仲榮眞阿護母志良禮，童名眞加戸樽金，號桂室〈賀氏伊集親方治亮女〉

玉那覇阿護母志良禮，童名眞牛金，號安室〈景氏石嶺筑登之親雲上好秀女〉

池原阿護母志良禮，童名思戸金，號實山〈曦氏金城筑登之茂滿女〉

王有三男一女：

長子曰尚益。〈後登王位。妃毛氏義雲所生〉

次曰國場翁主，童名思眞鶴金，號瑞信〈嫁金氏安當。妻賀氏所生〉

次曰尚監。〈稱恩納王子。妻景氏所生〉

次曰尚盛。〈稱越來王子。妻曦氏所生〉

附紀
尚純王性質聰敏，好學崇道，親賢重才。惜其亨年不永。

康煕八年己酉二月初六日，領佐敷，稱佐敷王子。

本年閏十二月十四日，加領中城，並知行高千三百斛，稱中城王子。

十五年丙辰五月初八日，加領知行高四百斛，並久米具志川。

二十八年己巳十二月二十八日，換佐敷，轉領久米仲里。

四十五年丙戌十二月三十日薨，葬于玉陵，壽四十七。

以王世子尚純係王考正統之重，追尊稱王，奉祀于圓覺寺宗廟。

尚益王
童名：思五郎金。康煕十七年戊午十月二十五日降誕。

父：尚純王

母：聞得大君加那志，童名思戸金，號義雲。

妃：聞得大君加那志，童名思眞鶴金，號坤宏。〈毛氏具志川親方盛昌女，始稱野嵩按司加那志。康煕十九年庚申八月十七日生，乾隆三十年乙酉十二月初三日薨。壽八十六，葬于玉陵〉

夫人：西之按司，童名眞牛金，號淳徳〈向氏國頭親方朝姿女〉

有二妻：

宮城阿護母志良禮，童名思戸金，號慈雲〈詹氏田場掟親雲上兼忠女〉

知念阿護母志良禮，童名眞尹金，號義徳〈孫氏崎山筑登之親雲上嗣長女〉

王有二男四女：

長女曰嘉手刈翁主，童名思戸金，號泰心〈嫁毛氏安承〉

次曰古波藏翁主，童名思眞鶴金，號宏淑〈嫁毛氏盛邑〉

次曰尚敬。〈後登王位〉

次曰尚徹。〈稱北谷王子。倶妃毛氏所生〉

次曰富盛翁主，童名思武樽金，號蘭溪〈嫁翁氏忠喜〉

次曰内間翁主，童名思眞牛金，號順徳〈嫁馬氏良隆。倶妻詹氏所生〉

附紀
康煕二十八年己巳十二月二十八日，領佐敷，並知行高五百斛，稱佐敷王子。

二十九年庚午十二月二十三日，加領宜野灣。

三十一年壬申正月十二日，加領知行高五百斛。

三十二年癸酉十一月二十六日，加領知行高五百斛。

四十二年癸未正月二十五日，換佐敷，轉領讀谷山，稱讀谷山王子。

四十六年丁亥二月二十七日，加領中城、久米仲里，稱中城王子。

紀
大清康煕四十九年庚寅即位。

國相：尚綱

法司：

毛天相、馬廷器、毛起龍〈其餘交代者，皆載于紀年之次〉

本年冬，遣耳目官孟命時、正議大夫阮維新等奉表入京，貢方物。給賞如例。

本年，向元良續法司馬廷器而任法司。

本年，馬獻圖續法司毛天相而任法司。

五十一年壬辰二月二十一日，因按司向風彩等重修王殿告成，而遷于新殿。

本年，翁自道續法司毛起龍而任法司。

本年七月十五日薨。在位三年，壽三十五，葬于玉陵。

本年冬，王世子尚敬權掌國事。遣耳自官毛九經、正議大夫蔡灼等奉表入京，貢方物；〈蔡灼至閩病卒〉并遣正議大夫楊聯桂搭駕二號貢船，捧咨至閩，以尚益王訃聞于中朝。

本年，尚祐續國相尚綱而任國相。

尚敬王
童名：思徳金。康煕三十九年庚辰六月十九日降誕。

父：尚益王

母：聞得大君加那志，童名思眞鶴金，號坤宏。

妃：聞得大君加那志，童名思龜樽金，號仁室。〈馬氏仲里親方良直女，始稱佐敷按司加那志。康煕四十四年乙酉六月十二日生，乾隆四十四年己亥十一月二十六日薨。壽七十五，葬于玉陵〉

王有二男三女：

長女曰聞得大君加那志，童名眞鶴金，號寛室〈嫁蔡氏廷儀〉

次曰聞得大君加那志，童名思戸金，號順成〈嫁向氏朝倚〉

次曰尚穆。〈後登王位〉

次曰安谷屋翁主，童名眞嘉戸樽金，號寂照〈無後〉

次曰尚和。〈稱讀谷山王子。倶王妃馬氏所生〉

附紀
康煕四十六年丁亥二月二十七日，領讀谷山、久米具志川，並知行高五百斛，稱讀谷山王子。

四十八年己丑十一月十五日，加領中城，並知行高五百斛，稱中城王子。

紀
大清康煕五十二年癸巳即位。

國相：尚祐〈其餘交代者，皆載于紀年之次〉

法司：

向元良、馬獻圖、翁自道〈其餘交代者，皆載于紀年之次〉

五十三年甲午冬，遣耳目官馬獻功、正議大夫阮璋等奉表入京，貢方物。宴賚如例。

五十四年乙未冬，遣都通事鄭士絢、使者東永昌等，照例接貢，并送還朝鮮漂流人口。

五十五年丙申冬，遣耳目官夏執中、正議大夫蔡温等奉表入京貢方物，兼請襲封。聖祖命翰林院檢討海寳、翰林院編修徐葆光爲冊封正副使，并給賞如例。

本年，毛應鳳續法司向元良而任法司。

五十六年丁酉，因那覇江泥滞水淺，大船難通，命按司向文思等決開川源，除去爛泥，而得大船致來往。

五十七年戊戌，創建啓聖廟于聖廟之東，春秋致祭。著爲例。

本年秋，遣都通事毛士達、司贍養、大使全文亨等駕海舟至閩，送還浙江寧波府漂流人王金枝等。

本年冬，遣耳目官向秉乾、正議大夫楊聯桂等奉表入京，貢方物；〈楊聯桂至張家灣卒〉又遣正議大夫陳其湘搭駕二號貢船，捧咨至閩，迎接封舟。

五十八年己亥夏，冊封正使海寳、副使徐葆光齎勅至國。時測量官平安、豐盛額，仝冊使至，諭祭故王尚貞、尚益，封世曽孫尚敬爲中山王。勅曰：

惟爾遠處海隅，虔修職貢；屬在冢嗣，序應承祧。以朝命未膺，罔敢專擅；恪遵典制，奉表請封。朕念爾世守臣節，忠誠可嘉。特遣正使翰林院檢討海寶、副使翰林院編修徐葆光齎勅，封爾爲琉球國中山王，并賜爾及妃文幣等物。爾祇承寵眷，懋紹先猷；輯和臣民，愼固封守。用安宗社於苞桑，永作天家之昇翰。欽哉。毋替朕命。故諭。

詔曰：

朕恭膺天眷，統御萬邦，聲教誕敷遐迩。率俾粤在荒服，悉溥仁恩，奕葉承祧，並加寵錫。爾琉球國，地居炎徼，職列藩封。中山王世曽孫尚敬，屡使來朝，貢獻不懈。當閩疆反側，海寇陸梁之際，篤守臣節，恭順彌昭；克殫忠誠，深可嘉尚。茲以序當纉服，奏請嗣封。朕惟世繼爲家國之常經，爵命乃朝廷之鉅典。特遣正使翰林院檢討海寶、副使翰林院編修徐葆光，齎詔往封，爲琉球國中山王。爾國臣僚以曁士庶，尚其輔乃王，愼修徳政，益勵悃忱；翼戴天家，慶延宗祀。實惟爾海邦無疆之休。故茲詔示，咸使聞知。

〈王城有泉名「瑞泉」，又叫「龍泉」，副使徐葆光題曰「中山第一」〉

本年，向和聲續法司毛應鳳而任法司。

五十九年庚子春，冊使海寶等得順風還朝。時遣王舅向龍翼、紫金大夫程順則、使者楊天祐等，奉表入京獻方物，謝襲封恩。給賞如例。

本年冬，王遣耳目官毛廷輔、正議大夫梁得宗等奉表入京貢方物。聖祖照安南國例，加賞三十疋。共給八十疋。著爲例。〈時永良部商民漂至臺灣府諸羅縣，舟破上岸。送至福州，附貢船囘〉

六十年辛丑正月初一日丑時，圓覺寺方丈囘禄。即命按司向文明等重修方丈及書院、廡廊等。至本年閏六月告成。〈時御照堂、佛殿、三門幸免火災〉

六十一年壬寅，尚徹續國相尚祐而任國相。又，向龍翼續法司翁自道而任法司。

本年冬，王遣耳目官毛弘徤、正議大夫陳其湘等奉表入貢，并遣官生蔡用佐、蔡元龍、鄭師崇三人入監讀書。行至洋中，衝礁覆溺。止有二號船都通事紅士顯等，至閩報明此事。時會聖祖崩，皇太子登極，改元雍正。特命福建守臣，諭祭貢使毛弘徤并官生蔡用佐等十人。又命將二號船内所存方物交付發還，准作正貢。到京，仍賜王羅緞、綢錦如例。

雍正元年癸卯，毛承詔續法司向龍翼而任法司。

本年，王遣王舅翁國柱、正議大夫曾暦、使者馬世龍等入京獻方物，表賀登極；并進聖祖香品。仍遣官生鄭秉哲、鄭謙、蔡宏訓三人入監讀書。〈六十一年，遣官生蔡用佐等入監，舟覆未達。故復遣入監〉禮部奏。允此事。給與口糧食物，四季衣服，鋪蓋房屋，紙筆銀兩；從人亦給口糧食物，衣服鋪蓋。禮待甚優。奈蔡宏訓入監未幾，因病而亡。禮部奏之。皇上深痛，命禮部特給蔡宏訓三百兩。内留一百兩修理墳墓；其餘二百兩，付翁國柱帶囘，交給蔡宏訓之母，以資養贍己。又以翁國柱係王舅奉旨，召見于乾清宮。拜畢，賜座并茶。〈時引禮通事謝道武一員，隨翁國柱入宮〉皇上諭翁國柱曰：「昭徳恤民，王者之大規，汝囘告王。且汝等渉海入賀，勞功可嘉。」國柱跪拜謝恩。

本日除例賞緞八十疋外，加賞國王：

御書匾額「輯瑞球陽」四字 法瑯爐瓶盒一分

白玉盒一對 漢玉玦一件

白玉鎭紙二件 三喜玉盃一件

青玉爐一件 白玉提梁礶一件

漢玉螭虎筆洗一件 青玉三喜花插一件

自玻璃大碗四個 白玻璃蓋碗六個

磁胎燒金法瑯有蓋靶碗六個

青花白地龍鳳蓋碗十二個

青花白地龍鳳蓋鍾十個 藍磁碟十二件

霽紅碟十二件 霽紅碗十件

甜白八寸盤十二件 緑龍六寸盤二十個

青花如意五寸盤二十個 青團龍大碗十二個

五彩宮碗十四個 緑地紫雲茶碗十個

紫檀木盒緑端硯一方 棕根盒緑端硯一方

上用緞二十疋

翁國柱出在乾清門外，一一跪領。又加賞國柱銀一百兩，上用緞八疋。歴數日，又除例宴外，恩給翁國柱、曽暦等上用餻餅數十品。誠是千載之奇遇也。

翁國柱等囘至福州。時本國商船一隻，〈二十三名〉被風飄至閩安鎭蠣螐灣。又，宮古島船一隻，〈十六名〉被風至澎湖西嶼。倶有護送，至福州安插舘驛，給與口糧銀米。乙巳夏，令難民附搭貢船歸國。

二年甲辰冬，遣耳目官毛健元、正議大夫蔡淵等奉表入京貢方物。宴賚如例。

三年乙巳冬，雹霰大降。白鶴三百餘隻，翔集而遊。越年春梢，駕雲飛囘。國人稱賀。遺老僉曰：「往昔之所未聞也。」王曰：「見禎祥而不可喜，愈勤修徳爲貴；見災異而不可懼，改過行善爲要。」

本年，爲叩謝格外恩賞事，遣紫巾官向得功、正議大夫鄭士絢等入京謝恩，獻方物。時向得功奉旨在大和殿傍賜宴。〈陪宴官：内閣大學士馬齊、吏部尚書査鼎納、禮部尚書頼都。倶滿州人〉宴訖謝恩。又蒙召見於乾清宮。拜畢，賜座并茶。〈時引禮通事謝道武一員，隨向得功入宮〉皇上特諭向得功曰：「國王好？地方太平麼？百「姓安樂麼？」謝道武代奏：「蒙皇上洪福，國王好，地方太平，百姓安樂。」又奉旨，一路地方官待他好麼？謝道武代奏：「自福建至京，一路地方官，皆仰體皇上柔遠之至意，相待甚優，感激不盡。」龍顔大悦。既而向得功出在乾清宮門外，跪拜謝恩。本日，除例賞外，加賞國王物件，一一跪領。勅曰：

朕惟昭徳懷遠，盛世之良規；修職獻琛，藩臣之大節。輸誠匪懈，寵賚宜頒。爾琉球國中山王尚敬，屬在遐方，克抒丹悃；遣使齎表納貢，忠藎之忱，良可嘉尚。是用降勅奨諭，并賜王文綺、玉器等物。王其祇承，益勵忠貞，以副朕眷。琉球遠隔海洋，不必專遣使臣謝恩。著俟正貢之年，一同奏謝。欽哉。故勅。

時乃正賜例賞：

蠎緞六疋 青藍綵緞十疋

藍素緞十疋 衣素緞十疋

閃緞八疋 錦六疋

紬十疋 羅十疋

紗十疋

特賜加賞：

内造緞二十疋 玉方鼎一件

玉荷葉盤一件 漢玉方壷一件

玉五老雙壽盃一件 玉夔龍水注一件

玉異獸花插一件 玉龍鳳方盒一件

玉螭虎雙壽碗一件 玉雲喜巵一件

玉罄一架 法瑯爐瓶盒一分

藍玻璃蓋碗六件 青龍紅水七寸盤十二件

霽紅白魚七寸盤二十件

青龍暗水大宮碗十二件

霽紅盤十二件 白玻璃碗四件

五彩蟠桃宮碗十四件 霽紅蓋碗十件

緑地紫雲茶碗十件 青花龍鳳蓋碗十二件

青花龍鳳蓋鍾十件 紅龍高足有蓋茶碗六件

霽藍盤十二件 青花如意五寸盤二十件

紫檀木盒緑端硯一方 杏木盒緑端硯一方

又加賞向得功内造緞八疋，銀一百兩。時奉旨：琉球國王只要心知皇上恩典，不必貢獻禮物謝恩。向得功奉旨跪拜，既而事竣，歸國復命。

時准部咨内奉旨：「琉球國王，因朕頒賜御書匾額及玉器、綵緞等件，特遣使臣，進表謝恩。貢獻禮儀，具見誠悃。朕加惠遠藩，不欲收其貢物。但既航海遠來，不忍令其帶囘本國。査歴來朝鮮國王進獻禮物，若不收受，有交送内務府存留，准作年貢之例；今琉球國王所進禮物，即照此例存留，准作二年一次正貢，以示朕體恤遠人之至意。欽此」等因。

本年，毛秉仁續法司毛承詔而任法司。

四年丙午十月十三日，爲巡行山北，觀風撫民事。率領國相、王子、按司、法司、紫巾官等，撰日發駕，巡行有法。由是王駕所過，處民不勞一力，財不費一毛。百姓欣欣然，僉曰：「披雲霧見青天。」〈十一月初三日歸都〉

本年冬，王遣耳目官毛汝龍、正議大夫鄭廷極等奉表入京貢方物，及送還朝鮮飄民九名。毛汝龍奉旨，在于大和殿傍座。賜宴。〈禮部二員陪宴〉宴訖謝恩。又蒙召見于乾清宮。拜畢，賜座并茶。〈時引禮通事馮西熊一員，隨毛汝龍入宮〉皇上諭毛汝龍曰：「琉球平安，汝遠出使，誠足嘉奨。」特賜毛汝龍貂鼠皮二十張。毛汝寵跪拜謝恩。其餘欽賞如例。且毎日食物，除例物外，加賜四色；毎五日，加賜七色。禮待甚優。又有聖旨：除例賞外，加賜官生鄭秉哲、鄭謙毎員緞二疋、綾二疋；跟伴毎名緞一疋。附搭毛汝龍船而歸。時准部咨内，雍正四年貢典，奉旨存留，將進到禮物，准作雍正六年正貢。其雍正六年，應進表文。仍令照例遣使，赴京恭進。且續准部議。雍正六年，應進表文。若令特遣使臣來京恭進，相隔海洋，路途遥遠。俟該國王遣使恭進八年正貢時，將六年表文一并恭進，以示皇上柔恤遠人之至意。奉旨依議等因。

本年，高奉行武自勇在于山南，鑿溝引泉，注入農田。以防天旱。

先是，本國農田，毎遇天旱，五穀不熟。民甚憂之。王嘆曰：「國之本在于民，民之命在于食。」國相法司奏曰：「山南與座村有泉，足注萬田。」由是，法司向和聲奉命前往山南，歴見地形；令武自勇等鑿溝引泉，灣灣曲曲，引到東風平間切。民不憂旱，稻穀豐登。王喜曰：「各處有泉處，皆令推此類，以防天旱之憂。」

六年戊申，圓覺寺裏改以大殿，爲王宗廟。

先是，圓覺寺規模，奉佛像于大殿；而大殿之側，別構小堂二座，名叫御照堂，以奉先王神主。由是改以大殿爲王宗廟；而宗廟之側，別構小堂一座，以奉佛像。其餘則仍舊貫，而不改焉。

本年，禁絶巫覡，以滅邪術。

先是，本國流俗，崇信巫覡之術，悉受妖邪之惑。俗習既深，財費尤甚。由是，王諭國相、法司，禁絶巫術，而世俗歸于正道。

本年，國師蔡温續法司馬獻圖而任法司，兼務國師職。

本年，王遣耳目官毛鴻基、正議大夫鄭秉彜等奉表入京貢方物；及奏請按期入貢；且謝加賜玉器緞疋。時蒙皇上除例賞外，加賜國王：

内造緞貳拾疋 白玉方花觚壹件

白玉靈芝花插壹件 白玉雙喜瓶壹件

白玉獅子壷壹件 白玉六角壷壹件

白玉喜壽盃壹件 白玉螭虎盃壹件

白玉碗壹件 白玉花澆壹件

白玉花插壹件 白玻璃蓋碗肆件

玻璃菊花式大碗肆件 透花邊八寸盤肆件

白地番花七寸盤拾貳件

霽青六寸盤拾陸件 霽紅五寸盤拾陸件

五彩葵花五寸盤拾貳件

百福五彩大宮碗碗拾貳件

五彩大宮碗拾貳件 紅地法瑯宮碗捌件

五彩蓮花茶碗拾貳件 翡翠暗花宮碗拾貳件

白地蟠桃有蓋靶碗陸件

白地五彩蓋碗十二件 吹紅蓋鍾十二件

法瑯爐瓶盒一分錦盒白玉硯一方

嵌玻璃石盒緑端硯一方

且加賜毛鴻基、鄭秉彜内造緞四疋，銀五十兩。鴻基等跪拜謝恩。而其餘宴賚如例。既而事竣歸國。時准部咨内奉旨：「琉球地處重洋之外，奉表修貢，遠渉風壽。朕心深爲軫念。是以從前降旨，令將雍正四年該國王謝恩所貢儀物，准作雍正六年正貢，以示恩眷。今該國王以六年正貢之期，仍遵定制，遣使航海遠來，奉表進貢，情詞懇切，具見悃忱。知道了，著將六年進貢之物，准作八年正貢。若八年貢物已經遣使起程，即准作十年正貢。著行文，該國王知之，該部知道。欽此」等因。

七年己酉，因按司向良顯等重修國殿之使，奉旨改設玉座于正中。

先是，國殿規模，設玉座于偏隅。而君臣之分，似不得正。由是改設于正中，而上下之分，燦然以明。

八年庚戌，春秋仲月，初戊日，王遣紫巾官一員前至龍福寺，進香先王神主。永著爲例。

本年冬，正遣王舅向克濟、正議大夫蔡文河、使者毛允仁等奉表入京貢方物；並謝加賜玉器、緞疋，及官生奉旨歸國。且疏陳情詞，乞囘明旨，按期入貢。且送還異國飄人四名〈此時那覇小船一隻十九名飄至浙江温州府，照例送至福州柔遠驛，給與口糧、衣服等項。奈船在閩朽爛，仍將難民分搭貢船二隻而歸國〉又蒙皇上除例賞外，加賜克濟。玉器、玻璃等物，共計二十五件。克濟、文河等奉旨，在昭徳門傍。賜宴。〈陪宴官：禮部尚書三泰、兵部尚書金以担〉克濟等跪拜謝恩。其餘給賞如例。

時有八重山船一隻，〈四十八名〉飄至臺灣大鼻頭，衝礁破損。但接貢船一隻，難以難民附搭。克濟等具呈請，乞雇借商船一隻，令難民坐駕。壬子秋，隨接貢船一齊歸國。

時准部咨内，奉旨：「朕因琉球地處重浮之外，奉表修貢，遠渉風壽，深爲軫念。會經降旨，將雍正八年貢物，准作十年正貢。今該國王奏請按期入貢，情詞懇切，具見悃誠。知道了，著仍遵前旨。若十年貢物已經遣使起程，即准作十二年正貢。十一年不必遣使前來。將此行文，該國王知之，該部知道」等因。

十年壬子冬，王遣耳目官温恩明、正議大夫鄭儀等奉表入京貢方物；並謝加賜向克濟；且奏請按期入貢。此時給賞如例。既而事竣歸國。

時准部咨内奉旨：「琉球國十年進貢方物，會經降旨，准作十二年正貢。今該國王復行奉請，仍遵舊典，按期入貢。情詞懇切，具見悃誠。着仍遵前旨行，該部知道。欽此」等因。

本年冬，王遣都通事蔡墉等，送還僱募海船一隻。

十二年甲寅春，王遣都通事鄭廷幹、司養贍、大使向元瑞等駕海舟至閩，送還朝鮮國難民男女十二名口。

本年秋，王命按司向世恩等改修天王寺，以大殿爲王妃廟。

原是，奉佛像于大殿正中壇；其左右之壇，奉王妃神主。今改以大殿爲王妃廟。而大殿右地別構小堂，以奉佛像，而照堂僧居焉；左地亦構方丈及厨庫。且大殿之前新建儀門，而其規模壮觀，與圓覺廟稍有相齊焉。

十三年乙卯秋，王命法司蔡温前至羽地，改修其川。

原是羽地川，其曲直，與水性相逆。毎有大雨，渀湃逆流，屡壞民田。然本國無能知治水之法者，徒受其憂耳。至于本年七月間，暴雨忽與，川堤大崩，民田盡敗。其患既極，無力可施。蔡法司奉命，即率官僚前至羽地，能從水性，改決其川；重修民田，而縣民永安焉。

本年，向汝楫續法司毛秉仁而任法司。

本年冬，王命法司蔡温前至北山，始教山林之法。

原是，本國無能知山林之法者。而棚原山林已絶；北谷、讀谷山、越來、美里、具志川五縣，山林殆絶；恩納、金武、名護、本部、今歸仁五縣，山林漸衰，美材將絶。唯羽地、大宜味、久志、國頭四縣稍有美材耳。再歴數十年，則一國應用之材，必有缺乏焉。蔡法司奉命，即率官僚，巡見各縣山林，指教其法。而後國人始知有山林之法焉。

乾隆元年丙辰冬，王遣耳目官毛光潤、正議大夫鄭國柱等奉表入京貢方物。時會憲帝崩，皇太子登極，改元乾隆。而宴賚如例。〈毛光潤至閩病卒〉

二年丁巳夏，王命法司向汝楫巡視國中，改正田地。

先是，本國雖有均分田地之法，立法未正，經界變易。法司蔡温奉旨，始教其正法。向法司奉命，即率官僚往諸郡邑，改正經界，均分田畝。已定山林原野，而民産制法大定焉。

本年冬，王遣王舅向啓猷、正議大夫金震、使者夏瑞龍等。〈夏瑞龍在京病卒〉入京獻方物，表賀登極；并進憲帝香品。向啓猷、金震奉旨，在保和殿傍。賜宴。蒙召見乾清宮，賜座并茶。〈時引禮通事謝道武，引向啓猷等入宮〉皇上特問曰：「國王安全？百姓安樂？年成豐饒？」向啓猷、金震跪拜伏對謝恩。且皇上除例賞外，特賜國王御書匾額「永祚瀛壖」四大字。時蒙勅諭：琉球遠隔海洋，不必專遣使臣謝恩。著俟正貢之年，一同奏謝。既而給賞如例。向啓猷等囘至福州。

時有八重山船一隻，〈三十六名〉飄至浙江定海縣；亦一隻，〈三十六名〉漂到閩省定海縣；那覇船一隻，〈十名〉飄至浙江象山縣；亦一隻，〈二十九名〉飄至浙江臨海縣。倶有送至福州柔遠驛，給與口糧。其内一隻至浙損破，一隻在閩朽爛。即令難民分搭兩船，隨進貢船一齊歸國。

三年戊午冬，王以先王尚圓舊宅之非輕，〈在于西原縣嘉手苅村〉始懸御筆「致和」二字匾額，又立御製宸筆石碑于殿前。而永與國祚，倶傳不朽焉。〈原土人看管此殿。今始改，令向氏黄冠一員看守此殿。又令尚氏王子或按司一員、紫冠一員總理其事，輪流交代，永著爲例〉

本年冬，王遣耳目官向維豪、正議大夫蔡墉等奉表入京貢方物。宴賚如例。〈時永良部商民九名，漂至臺灣三貂灣，舟破上岸，送至福州，附搭接貢船而囘〉

四年己未冬，王遣都通事鄭秉哲、使者温啓恭等，照例接貢，并命還朝鮮國難民二十名。

本年冬，王命法司蔡温恭測日影，改正漏刻。

原是本國雖有漏刻之設，刻分差錯，殆非正法焉。蔡法司奉命，即率官僚，往至幸地邑帽子峰，〈在西原郡〉製造器物，測量日影；參考節候，改正刻分。即而搬在漏刻門樓永行其法矣。

五年庚申冬，王遣紫巾官翁鴻業、正議大夫蔡其棟等〈蔡其棟至閩病卒〉奉表入京，獻方物；並謝賜匾額。時翁鴻業奉旨，在保和殿傍賜宴；又蒙召見乾清宮，賜座并茶。〈時禮部尚書三泰，引禮通事謝道武引入于宮〉皇上諭問曰：「國王平安，國土太平麼？」翁鴻業跪拜伏對，謝恩。而其餘宴賚如例。既而事竣歸國。時奉准依部議，將其謝恩禮物，仍照雍正四年之例存留，准作二年一次正貢。等因。

六年辛酉冬，王遣都通事鄭士綽、使者東崇仁等，照例接貢，並送還福建泉州府漂流商民王同興等二十一名。

七年壬戌春，王遣都通事阮爲標、司養贍、大使諭信等，駕海船至閩，送還江南蘇州府漂流商民徐惟懷等五十三名。

本年，佳節、朔望並先王及妃忌日，王親謁圓覺、天王二廟，燒香行禮。永著爲例。

本年冬，王遣耳目官毛文和、正議大夫蔡用弼等奉表入京貢方物。宴賚如例。公事全竣歸國。

時准部咨内：

琉球國王遣毛文和等，賚捧表文方物，恭進七年正貢來京。應將進到禮物存留，准作九年正貢。等因。

十年乙丑，向儉徳續法司向和聲而任法司。

本年，向得功續法司向汝揖而任法司。

本年夏，王遣都通事蔡宏模、司養贍、大使向紫瓊等駕海船到閩，送還蘇州府呉縣漂流商民游仲謀等八十二名。

十一年丙寅冬，王遣耳目官毛允仁、正議大夫梁珍等奉表入京，貢方物。宴賚如例。但歸國時，陡遭颶風，船尾打壞，槓椇飄失，不能駕囘，飄流到閩。時蒙欽賜司庫銀一千兩，大加修葺。未告成，而風汛已至。呈准換駕進貢頭號船，先囘本國。〈先是，丙寅春，有宮古島船一隻共四十名，飄至臺灣，而船破上岸。茲蒙臺灣府官遣使送到福州，發給口糧賞物如例。此時在舘身故共七名，其餘附搭貢船而囘〉

十三年戊辰，于玉陵門外左右創建屋宇，設置向氏黄冠二員防守。〈毎年交代〉

本年冬，遣耳目官向永成、正議大夫鄭秉哲等奉表入京貢方物。給賞如例。

十四年己巳冬，遣都通事阮大鼎、使者向克類等，照例接貢；並送還福建省福州府閩縣難商呉永盛等二十八名。

十五年庚午春，遣都通事阮超群、司養贍，大使東觀旭等，駕海船到閩，送還福建省泉州府同安縣難商陳得昌等二十名、興化府莆田縣難商黄明盛等三十名、江南省蘇州府通州難商彭世恒等十四名。皇上嘉忠藎之忱，賞賜國王蠎緞二疋、閃緞二疋。錦二疋綵緞四疋、素緞四疋。

本年夏，遣都通事陳以桂、司養贍、大使毛開烈等，駕海船到閩，送還福建省泉州府同安縣難商李順等十七名、泉州府晉江縣難商王源利等二十六名、漳州府龍溪縣難商林順泰等二十二名、江南省蘇州府常熟縣難商沈惠等十二名、蘇州府常熟縣難商陶壽等十七名、直隷省天津府天津縣難商田聖思等十九名。至于壬申年，恭蒙皇上深嘉誠款之心，賞賜國王蠎緞二疋、錦二疋、閃緞二疋、綵緞四疋、素緞四疋。

本年，毛恭儉續法司向得功而任法司。

本年冬，王遣耳目官毛元烈、正議大夫阮爲標奉表入京貢方物。宴賚如例。〈毛元烈至閩病卒〉二號船附送江南蘇州府常熟縣瞿長順等十二名、福建福州府閩縣蒋長興等二十七名至閩。恭蒙皇上嘉恭順之忱，撰人勅内，恩賜國王蠎緞二疋、閃緞二疋、錦二疋、綵緞四疋、素緞四疋。

十六年辛未正月二十九日薨。

在位三十九年，壽五十二。葬于玉陵。

王英明豁達，好學重禮，國俗雍變，社稷奠安。

本年冬，世子尚穆權掌國事，遣正議大夫鄭國楨搭駕接貢船，捧咨至閩，以尚敬王訃聞于中朝。〈鄭國楨至閩病卒

尚穆王
童名：思五郎金。乾隆四年己未三月二十六日降誕。

父：尚敬王

母：聞得大君加那志，童名恩龜樽金，號仁室。

妃：佐敷按司加那志，童名思眞鶴金，號淑徳〈向氏高嶺按司朝意女，始稱野嵩按司加那志。乾隆五年庚申八月十七日生，乾隆四十四年己亥六月二十三日薨。壽四十。葬于山川御墓。乾隆六十年乙卯三月初四日，移葬于西玉陵。移骨于東玉陵〉

夫人：眞南風按司，童名眞牛金，號仁厚〈向氏名嘉山親雲上朝應女。賜王妹位〉

又有三妻：

安谷屋阿護母志良禮，童名眞鍋樽，號蘭室〈長氏知念仁也政善之女。後賜譜代家譜〉

宮里阿護母志良禮，童名眞鍋樽，號瑞雲〈彦氏宮里筑登之親雲上元恭女〉

與儀阿護母志良禮，童名眞加戸樽，號清室〈善氏與儀子憲英女。〉

王有五男三女：

世子曰尚哲。〈未及即位〉

次曰尚圖。〈稱浦添王子。倶王妃向氏所生〉

次曰尚周。〈稱勝連王子〉

次日尚容。〈稱宜野灣王子。倶夫人向氏所生〉

次曰聞得大君加那志，童名恩龜樽，號法雲〈嫁向氏朝睦〉

次曰尚恪。〈稱美里王子。倶妻長氏所生〉

次曰小那覇翁主，童名思戸金，號玉浦〈嫁楊氏昌本〉

次曰上間翁主，童名眞鶴金，號高閨〈嫁向氏朝英。倶妻彦氏所生〉

紀
大清乾隆十七年壬申即位。

法司：

蔡温、向檢徳、毛恭檢〈其餘交代者，皆載于紀年之次・〉

本年，向傑續法司蔡温而任法司。

本年，馬元烈續法司毛恭檢而任法司。 本年冬，遣耳目官向邦鼎、正議大夫楊夭壮奉表入京貢方物。翌甲戌正月元日，皇上見朝太后之時，鼎等奉旨太和門外，與各官倶行拜禮。即而進門内，見朝皇上。給賞如例。

十八年癸酉冬，遣都通事金安、使者翁國材等，照例接貢；并送還江南通州府飄流難商崔長順等二十三名。

本年夏，命紫冠翁鴻業創建寝廟于國殿之後。

本年秋，命紫冠翁鴻業創建世添御殿于國殿之後。〈翌年春，因翁鴻業出使，向嘉猷代他而勤〉

本年夏，進貢頭號船囘國之時，駛過連江縣，時誤衝礁石，船已破壞。〈礁叫破荐礁〉幸在船員伴及御用物件搬載小舟，倶已登岸。時蒙欽賜司庫銀一千兩，折修船隻。翌年囘國。

十九年甲戌，因那覇江泥滞水淺，大船難通。命按司向聰等決開川源，除去爛泥，而得大船致來往。

本年冬，遣耳貝官毛元翼、正議大夫蔡宏謨等奉表入京貢方物；兼請襲封。皇上命翰林院侍講全魁、翰林院侍講周煌爲冊封正副使，并給賞如例。〈二十年乙亥冬，八重山船隻漂至頭吊礁，遂轉至厦門。其地方官給發檣舵等。翌年二月，送至閩省，時貢使毛元翼等，奉傳信牌；隨令總官梁廷輔等附坐其船，先已遣囘，報知今夏封使臨國之事〉

本年夏，命紫冠向職改作奉神門左右三門。〈其制始如中國規模，相連脊梁，高増壮觀〉

二十年乙亥，尚宣謨續國相尚徹而任國相。

本年，毛文和續法司向檢徳而任法司。

本年，馬宣哲續法司馬元烈而任法司。

二十一年丙子夏，冊封正使全魁、副使周煌，坐駕海船二隻，率領員役等，福州開洋。因風不順，頭號寳船漸到姑米山，抛下椗索候風；二號寶船飄囘。其頭號寳船在于彼山。不擬遇着颶風，觸礁破壞。欽差親捧詔勅並節登岸，欽賞幣帛、印篆。及隨封二百餘人悉皆無恙。早遣法司官等駕海船迎接，護到那覇港，即請安天使舘。天使撰吉，齎捧詔勅，諭祭故王尚敬，襲封世子尚穆爲中山王。將清篆新印，換舊印而賜焉。時所宣讀詔勅記左。此時二號寶船尚未來到，季冬方得到國。

勅曰：

皇帝勅諭琉球國中山王世子尚穆：惟爾遠處海隅，虔修職貢。屬在冢嗣，序應承祧。恪遵典制，奉表請封。朕念爾世守藩服，恭順可嘉。特遣正使翰林院侍講全魁、副使翰林院編修周煌齎勅，封爾爲琉球國中山王，并賜爾及妃文幣等物。爾其祇承寵眷，克懋先猷。和輯臣民，増修徳政。永延宗社之嘉歴，長作天家之屏翰。欽哉。毋替朕命。故諭。

詔曰：

朕恭膺天眷，統御萬方，聲教誕敷遐迩。率俾粤在荒服，悉溥仁恩，奕葉承祧，並加寵賜。爾琉球國，地居炎徼，遠隔重洋，世列藩封，屡膺朝命。代修職貢，恭順彌昭。茲以中山王世子尚穆，序當纉服，奏講嗣封。朕惟世繼爲家國之常經，爵命乃朝廷之鉅典。特遣正使翰林院侍講全魁、副使翰林院編修周煌齎詔，往封爲琉球國中山王。爾國臣僚以曁士庶，尚其輔乃王，愼修徳政，益勵悃忱，翼戴天家，慶延宗祀。實惟爾海邦，無疆之休。故茲詔示，咸使聞知。

〈正使全魁自題「雲根石髓」四字，以立于王城龍泉岸上〉

附　冊封使臨國登岸。時國王到迎恩亭，恭問皇上萬福，且拜迎詔勅並節。又諸禮全竣，將囘朝去。離舘登船時，國王亦到迎恩亭，而拜送節。國王行此禮，此番而始焉。〈迎恩亭，本臨江南而立，不宜于拜禮。故設亭于那覇邑前，以行國王迎接之禮〉

二十二年丁丑春，冊使全魁、周煌等還朝。〈原是去年冬該還朝，困無順風越年〉時遣王舅馬宣哲、紫金大夫鄭秉哲、使者向廷瑛等齎捧表章、貢物，坐駕頭號貢船，與冊使寶船一齊至閩入京，恭謝冊封鴻恩。此時皇上行幸于熱河，九月二十二日囘京。王舅紫金大夫恭蒙諭旨，率領使者等，到于清河地方，迎接聖輦。禮部率王舅紫金大夫進御前題奏。球官行三叩頭禮。皇上因禮部諭問國王安否。紫金大夫囘奏平安。皇上聞球官通言語，即親諭問：「國中太平？百姓安樂？」紫金大夫即親囘奏：「全頼皇上徳澤，國中太平，五穀豐登，首姓安樂。」皇上又諭問國王年紀及王舅之事，仍逐一囘奏。禮詑，囘于公舘。爾後照例。公務全竣，加賞緞疋三十疋，共計八十疋。且復荷蒙鴻恩浩蕩，將其禮物，准作戊寅年正貢，以寛貢期。

本年春，遣耳目官向全才、正議大夫阮超羣等坐駕二號貢船，與寳船一齊至閩入京，〈原是去年冬該遣中華，因無順風越年〉奉表貢方物。給賞如例。〈丙子年，臺灣府北淡水後山熟番漁民四名，駕小舟漂到。除一民病故外，實在三名，附搭二號貢船至閩，如例交卸〉

本年冬，遣都通事鄭允廸恭接勅書。並謝恩使。〈其年那覇商船漂至浙江台州府，船破不能駕囘。因蒙給船價銀五兩，解送福州，附搭謝恩船而囘〉

二十三年戊寅冬，王遣耳目官毛世俊、正議大夫鄭士綽等奉表入貢；〈毛世俊在閩病卒〉并遣官生梁允治、蔡世昌、鄭孝徳、金型四人入監讀書。隨即照例給與日用食物，四季衣服，鋪蓋、紙筆、銀兩；從人亦給口糧食物、衣服、鋪蓋。禮待甚優。奈金型、梁允治二人入監未幾病故。倶蒙皇上特恩，各賜白銀三百兩，共計六百兩。内留各一百兩，官修營葬；以各二百兩，共有四百兩，以咨寄賜各家。又欽賞國王如例。貢使鄭士綽等歸國。准部咨内，將進到貢物，仍遵旨存留，准作庚辰年正貢。其庚辰年應進表文行，令該國王，於壬午年應貢之時，一同恭進等因。〈時有太平山糧船四隻、内麻支宮良船一隻共五十名，飄至廣東香山縣；山陽西表船一隻共三十六名，飄至廣東潮陽縣；花城與人船一隻共四十一名，飄至台州府臨海縣；黒島首里大屋子船一隻共四十二名，飄至定海。又有中山府商船三隻、内大城船一隻共十七名，飄至廣東澳門；照屋船一隻共十三名，飄至温州坎門；大嶺船一隻共十二名，漂蕩洋中，迷途不知向去。只見一山，船近其山抛椗。三人上岸。未囘船時，忽然風暴。不意本船扯斷椗索，隨風追浪，遂飄至〔浙〕江省。他三人，奈在其山數月。待斃之間，幸有所飄木板，採造小舟放洋，竟飄至浙江乍浦。由各處遣官護送來閩。倶蒙賞造船修船工料，白銀共三百八十兩，及給口糧、行糧，遂配坐接貢船，併在閩所造新船。及所全難船二隻，共四隻而歸國。其餘三隻，朽壞不歸〉

二十四年己卯，尊孔子，改其廟號曰「文廟」，又曰「至聖廟」。〈中華自古，不敢如球稱孔子廟〉

本年，尊啓聖王，改其祠號曰「崇聖祠」。〈雍正年間，封啓聖公，爲啓聖王。又改其祠號爲崇聖祠。是以乾隆二十一年冬，冊封副使周煌改立匾額，書「崇聖祠」。又以咨告知其事〉

本年夏，天妃改稱天后。〈曾受封天后，然本國不知。自此年始稱天后〉

二十五年庚辰秋，有鶴五隻，飛來于粟國島濱村。十一月十八日飛去。〈四隻有丹頂〉

本年，龍福寺山號改稱「補陀洛山」。〈寺原英祖王時，有一和尚禪鑑禪師者，是不知從何國來。王命創建此寺于浦添城之北，號曰「補陀洛山極樂寺」。禪鑑乃此寺之開山也。至尚巴志王時，命遷址前竹林，奉安歴代先王神主。後不意爲火所燒。尚圓王命遷其址于此處，改稱天徳山龍福寺，即命芥隱和尚住持焉。然則芥隱只可謂中興之開山耳。禪鑑禪師是始立寺，教法于本國者也。天徳山，亦是圓覺寺之山號也。今復仍舊稱補陀洛山者，不惟分別圓覺寺山號，又欲不忘佛教之所自始也〉

本年，毛元翼續法司毛文和而任法司。

二十六年辛巳，遣都通事金節、司養贍、大使武成允等送還福建省興化府甫田縣林四官一名、泉州府同安縣陳天相一名。

二十七年壬午冬，王遣耳目官馬國器、正議大夫梁煌等奉表入京貢方物。給賞如例。并令官生鄭孝徳、蔡世昌隨貢使歸國。〈辛巳年，有泊村商船四隻、内大灣船一隻人十五名，漂浙江乍浦；糸數船一隻人九名，漂浙江定海縣；喜瀬船一隻人十名、金城船一隻人十一名，漂蘇州府呉江縣。又那覇商船一隻人九名，漂福寧府七都港。倶承各地方官給衣食，轉護來閩。其難船四隻已壞，惟大灣船一隻未壞。蒙賜修葺並檣槓椇，搭其四隻人教歸國〉

附　天朝飭禁絲貨出洋等因。於乾隆二十五年，到國知之。國王乃陳「本國仰頼天朝，准買絲絹等項，得以供國用備冠服，明品制。今禁買絲貨，若此則無以如舊，足裕國用」等情。於二十七年，附貢使馬國器、梁煌等，懇求准其配買絲絹等項，仰蒙許令，歳買土絲五千斤、二蠶湖絲三千斤。其餘未奉明旨准買。

二十九年甲申冬，王遣耳目官向廷器、正議大夫鄭秉和等奉表入京貢方物。

附　前因聖旨，於准買絲斤。八千斤之内，無緞疋綢絹字様。王於是年，又以本國縁織紝之不工，無以成綢緞爲冠裳、明品制、別尊卑等情，再懇聖恩。於准買絲斤。八千斤定數之内，許令量買緞綢等項。

三十年乙酉，向邦鼎續法司向傑而任法司。

本年春，王命以内府厨房改造兩層樓。其樓下仍爲厨房。使座敷向克寛爲之董率而成焉。

三十一年丙戌冬，遣耳目官阿必振、正議大夫阮大鼎等奉表入京貢方物。給賞如例。〈阮大鼎在山東徳州病卒〉

三十三年戊子六月二十六日，因按司向煕等重修王殿告成，而遷于新殿。

本年，遣耳目官毛徳儀、正議大夫毛維基奉表入貢。宴賚如例。

三十四年己丑，馬國器續法司毛元翼而任法司。

三十五年庚寅，尚和續國相尚宣謨而任國相。

本年，遣耳目官毛自煥、正議大夫魏獻蘭奉表入京貢方物。賚賞如例。〈己丑年十二月間，江南省直隷通州呂四場船戸姚恒順等十四名，飄至八重山，原船損壞。翌年五月間，送來本國。養賚如例。附搭貢船送還。庚寅年，有八重山西表首里大屋子船一隻，人數四十名，飄到浙江省三盤；與那國目差船一隻，人數三十二名，飄到福建省；障州府又有那覇府大城船一隻，人數二十七名，飄到浙江省象山縣；嘉數船一隻，人數十九名，飄到浙江省太平縣。倶承各地方官給衣食及槓椇，護送到閩。該八重山船二隻，朽壞不能修葺；大城、嘉數兩船，修補堅固，並賜槓椇。其四隻人數之内，四十一名病故；其餘配搭進貢船，及商船二隻，勤學魏憲度、梁灝爲其通事，囘國。壬辰年，有那覇府翁長船一隻，人數二十二名，飄到福建省福州府。給與口糧、行糧。内有二名病故。翁長呈請，自行修理。勤學鄭作霖爲其通事，囘國。本年，有宮古島假若文子船一隻，人數一百十八名。内男七十一名、女四十七名，飄到臺灣，衝礁損壞。茲蒙臺灣府官給與衣食，護送到閩。内除男五名、女三名病故外，先撥男五名、女十一名，附搭接貢船囘國。其餘該俟進貢船附搭囘國。所有男女九十四名，内有男十四名、女十六名病故。又生下勇女二名，共有男女六十六名。令配搭貢船二隻囘國。其内男二十五名、女八名，附搭二號船而囘。其内男二十三名、女十名，附搭頭號船，不知下落〉

三十七年壬辰冬，遣耳目官向宣謨、正議大夫毛景成等奉表入京貢方物。賚賞如例。〈癸巳年，有久米具志川縣馬艦一隻、舵工上村渠等二十九名，飄到浙江省寧波府象山縣石浦地方。蒙承地方官給衣食、槓椇等件，及杉板一隻，修理船隻，護送到閩。甲午年，有那覇馬艦二隻。其一隻，舵工西村比嘉等二十一名，内有一女，飄到温州府。蒙承地方官給衣食及槓椇，修理船隻；其一隻，島袋筑登之親雲上船隻，人數二十一名，飄到定海地方。蒙承地方官給糧米，各地遣辨，護送到閩。島袋船内，一名病故。其飄風人數，倶蒙布政司給口糧行糧，及修理船隻。但比嘉船隻朽壞不能修理。將其人數五名，附搭久米馬艦，勤學陳國相爲之通事囘國。其人數十六名，附搭島袋船隻，勤學阮世普爲之通事囘國〉

三十九年甲午冬，遣耳目官向崇猷、正議大夫蔡懿等奉表入京貢方物。賚賞如例。〈蔡懿在閩病卒〉

本年，奉上諭：毎年冬至、元旦、上元等日，遣御書院奉行詣天王寺，燒香行禮。永著爲例。

四十一年丙申冬，遣耳目官翁宏基、正議大夫鄭鴻勲等奉表入京貢方物。賚賞如例。〈丙申年，有那覇府宮里船一隻，人數二十五名，飄到温州府大金地方。蒙地方官給衣服、糧米、銀兩，修葺船隻，護送到閩。内有三名病故。勤學林日新爲其通事，坐駕原船囘國。又有八重山大濱船一隻，人數四十七名，飄收浙江省鄞縣。蒙地方官給口糧，護送到閩，修葺船隻。勤學鄭文雄爲其通事，坐駕原船囘國。復在洋遭風，飄臺灣竹塹海防闕，打壞船隻。内有十四名病故。且有姑米山具志川縣上村渠船一隻，人數十名，飄到臺灣，破壞船隻。内有五名病故。蒙該地人民發給糧食，解送淡水；蒙地方官將上村渠與大濱等安頓一所，給與衣服、糧米，一并護送到閩；蒙布政司給糧銀，併行糧一個月，配搭貢船兩隻囘國〉

四十三年戊戌冬，遣耳目官金有華、正議大夫蔡煥等奉表入京貢方物。賚賞如例。〈蔡煥在福建浦城縣病卒。四十四年己亥，有福州府閩縣商民三十三名、朝鮮國全羅道靈巖郡人民男九名女三名飄來本國。養賚如例。倶配接貢船隻，送還福州。本年，有久米仲里縣船一隻、人數二十五名，飄到臺灣，屬縣損壞。蒙承地方官送到臺灣府，給日食，護送到閩；蒙布政司給與口糧行糧。翌年附搭貢船二隻囘國〉

本年，向宏基續法司向邦鼎而任法司。

四十五年庚子冬，王遣耳目官向翼、正議大夫毛景昌奉表入京貢方物。叨蒙皇上隆恩，除正賞外，特賜内庫緞二十疋硯二方、玉器五件玻璃器十件、磁器一百件，併正副使緞各四疋、銀各五十兩。正使、副使、都通事，恭遇皇上祭太廟。禮成還宮之時，得與朝解、南掌、暹羅等國使者，一同隨鵷鷺之班，跪接聖駕，瞻仰天顔。其時叨蒙天語，垂問國王平安。厥後禮部召正副使入城。時有和大人、劉大人傳諭：「明日于紫光閣賜寵宴，賞品物；且于圓明園賞看烟火等因。欽此。」翌日皇上駕臨紫光閣之時，正副使與朝鮮等國使者，一同恭迎聖駕。在其露臺，得隨王爺班末。蒙賜滿州御茶及寵宴，且賞正使各様綢緞十六疋、烟包十提、盃一個；賞副使各様綢緞八疋、烟包六提、盃一個。又至上幸圓明園之時，正副使既接駕，前赴其地，賜寓于園外人家，數次召入御前。蒙頒賜御宴，疊霑天家異味；又荷賞看演戲、烟火等藝，得覩生平未有之奇；更賞正使綵緞三疋，賞副使綵緞二疋。洵千古難逢之異數，百代無窮之榮光也。居于此，叨殊恩。十有一日，方囘公舘。其餘如例。事竣歸國。〈毛景昌在福建浦城縣病卒。辛丑年，有泊村知念筑登之親雲上馬艦一隻，黒島首里大屋子、石垣目指，配搭其船，共計人數二十五名，飄到浙江省台州府。蒙承地方官給衣食及槓椇，修理船隻，轉護來閩；又蒙布政司給口糧行糧。船上人數内有三名病死；其餘坐駕本船，勤學梁邦弼爲之通事囘國〉

四十七年壬寅，向天廸續法司馬宣化而任法司。

本年冬，王遣耳目官毛廷棟、正議大夫蔡世昌奉表入京貢方物。額外叨蒙皇上因除夕宴，召入保和殿，與朝鮮國使者同在御前，賜菓品一卓，併奉看諸般技藝；又蒙召入中正殿，與朝鮮國使者同在御前，賜御茶、菓品、筵宴，奉看諸般技藝。且賞正使錦三疋、各色緞子十三疋、綉光荷包五對；賞副使錦一疋、各色緞子七疋、綉花荷包三對；又蒙召入中正殿，在御前，賜御茶、菓品、猪肉，奉看各様燈篭併諸般技藝；又召入保和殿，在御前，賜菓品一卓，奉看諸般技藝；又蒙召入中正殿，在御前，賜御茶、菓品、團子、東道盆、猪肉等物，奉看花砲及諸般技藝。如此恩賞，計是五次，共出乎額外矣。又於皇上啓鑾南巡之時，正使、副使及都通事，同朝鮮使者，奉旨在廣寧門外恭送聖駕。時蒙特遣軍機大臣、戸部尚書和大人傳旨問國王平安。此皆千秋之曠典，百世之榮光者也。其餘公務如例。全竣囘國。〈壬寅年，有那覇府泉崎村崎間子船一隻、人口共二十九名，飄到浙江省寧波府，損破船隻。蒙地方官發賜衣食等件。除内一名病故外，護送福州；又除内一名就地病故外，叨蒙布政司發賜糧銀併行糧一個月，附搭貢船囘國。癸卯年，有那覇府泉崎村崎間筑登之親雲上船一隻、人口共二十九名，飄入浙江省寧波府定海縣。蒙地方官發給衣食，并槓椇、杉板等件，解到福州。同年，又有那覇府大嶺筑登之親雲上船一隻、人口共十七名，飄到寧波府鎮海縣。蒙地方官送給衣食并槓椇，修理船隻，解到福州。兩船人口，倶蒙布政司恤賜糧銀并行糧各一個月。崎間船隻，以勤學蔡邦寶爲其通事；大嶺船隻，以勤學鄭世俊爲其通事，倶囘本國。同年，麻姑山船一隻、人口共三十一名，飄入浙江省温州府黄花村。荷蒙地方官發賜衣食并槓椇，修葺船隻。除内一名病故外，解送福州；又除内一名就地病故外，叨蒙布政司恤賜糧并行糧一個月，以勤學陳宏謨爲其通事，駕囘本國。同年，北山羽地郡呉我村四端帆船一隻、人口共十一名，飄到福建羅湖，蒙其轄官發賜養膳。除内一名病故外，解送閩縣。叨蒙布政司發賜糧銀，并行糧一個月，附搭貢船囘國〉

四十九年甲辰冬，王遣耳目官向猷、正議大夫毛景裕等奉表入京貢方物。叨蒙皇上隆恩，除正賞外，特賜：

御書匾額「海邦濟美」四字

如意一柄 玻璃器四件

磁器四件 絹箋四巻

硯二方 洋磁琺瑯盒四件

筆二匣 雕漆盤四件

王器二件 墨二匣。

皇上祭大廟，禮成還宮之時，正副使、都通事奉旨，與百官同跪接聖駕。其時，在二歩半許，暫停聖鑾。特遣禮部大人傳旨，問國王平安及年紀子息。遵即囘奏托福。王歳四十七，王子五人。即聖鑾過行。皇上陞保和殿，同百官及朝鮮國使者。蒙賞賜御酒、御茶、菓品，賞看諸藝。皇上駕臨紫光閣之時，正副使在丹墀前，與百官及朝鮮國使者恭迎聖駕，蒙賞賜滿州御茶、克食，看演戲、盤扛、獅舞等藝；又賞正使各色緞子十六疋、荷包大小五對。賞副使各色緞子八疋、荷包大小三對。皇上駕臨圓明園之時，正副使、都通事，在西安門之内，同百官及朝鮮國使者恭送聖駕。正副使奉旨，前赴其地。賜寓於園外人家數日賜宴。且餽賜公舘平日御食、克菓三色。皇上幸圓明園，同百官及朝鮮國使者，蒙頒賜滿州御茶並克菓。皇上幸山高水長，與朝鮮國使者蒙召入御前。于三歩許拜禮，與百官同。賜座左邊四歩許，賜滿州御茶、菓品、東道盆、團子等物，賞看相撲、烟花諸藝。皇上幸圓明園，同朝鮮國使者召入御前。于三歩許拜禮，恭奉諭旨：近來賞賜國王品物，不必遣使謝恩，將此諭該國王知之。遵即囘奏，使臣歸國宣達國王。叩頭既畢，仍賜座左邊，賜滿州御茶、東道盆、團子，賞看諸藝、烟花。皇上駕臨慶豐圖之時，奉旨同各王爺扈行其處。頒賜御茶，賞看諸藝而歸。翌日准囘公舘。此皆千秋難逢之異數，百代未有之榮光也。其餘公務如例。全竣囘國。〈五十年乙巳十二月，有廣東省潮州府澄海縣船戸陳萬金等三十八人飄到伊平屋島，因無港泊，船駛到山北今歸仁縣運天港。翌年正月，轉到中山泊村地方，照例養贍；又修理原船，併賜桅蓬、槓椇等件。本年三月，坐駕原船囘籍。又本年十二月，宜野灣縣謝名具志川洋面，有華人四名，坐落水櫃一個漂來；内三人已死，一人氣息未絶。急扶上岸，調養無効即死。皆移葬于泊村地方，樹石爲記。又本年十二月，有福建省漳州府龍溪縣船戸金乾泰等二十六人飄到徳島；又有龍溪地船戸林長泰等二十六人飄到大島。原船兩隻倶已損破。翌年三月，解到中山，照例養贍。倶配搭接貢船隻，送還福州。五十一年丙午，有那覇西村當間馬艦一隻、人數十七名，自太平山囘來之時，遭風漂流；時見久米島仲里縣船一隻被波沈溺，救上其船人數共計二十五名，飄到福州府長樂縣，衝礁損破。幸有漁舟一隻，救之上岸。蒙承地方官給晩飯等，護送到閩。西村平田馬艦一隻、人數二十三名，到大平山之時，飄到臺灣山，衝礁損壞。人數上岸尋人家，養贍五十餘日。護送到閩之時，蒙承地方官發給糧米、糧銀，以資途食。内有一名於中送病故，二名到球舘病故。其兩船人數，倶蒙布政司發給口糧、行糧，附搭接貢船隻囘國。又有八重山與那國船一隻、舵工登野城等十九名，自中山囘時，飄到福州府長樂縣。蒙承地方官給發糧食。原船多有水洩，駕坐小舟，護送到閩。時染痘瘡，十二名身故；其餘蒙布政司發給糧米、糧銀，應待原船轉來，駕坐囘國。又有那覇泉崎村崎間馬艦一隻、人數十八名，自太平山囘來之時，飄到蘇州府崇明縣，船致損壞。蒙承各地方官給與衣食。舵工崎間於中送病故；其餘護送到閩，應候有便船，附搭囘國。該與那國船隻，甚有痛朽，不能修葺。兩船人數，倶搭戊申進貢船隻囘國〉

五十一年丙午冬，遣耳目官翁秉義、正議大夫阮廷寶等奉表入京貢方物。皇上幸西苑，正副使、都通事額外奉旨，赴西華門外贍仰天顔。遵即班禮部徳大人之次，聖駕行過之時，在二歩許一跪一叩。厥時，依徳大人諭問國王平安，則囘奏托福。仍奉旨隨入該所，而在瀛臺，頒賜點心，賞看諸藝。還宮之時，隨至西華門外，幸紫光閣。正副使同諸官、朝鮮國使者，恭接聖駕，在于該所。賜御食所餘，滿州御茶、御饌，賞看諸藝。入殿，賞正使各色緞十六疋、大小荷包十個；賞副使各色緞八疋、大小荷包六個。幸圓明園，正副使、都通事在西安門内，同諸官、朝鮮國使者接駕。正副使奉旨赴圓明園，賜寓于圍外人家。留在數日，毎日二次，賜六碗煖鍋一個。幸山高水長，同諸官、朝鮮國使者召入御前。賜團子、諸色餻餅、東道盆，賞看盤扛、相撲、烟火，其外諸藝。又幸山高水長，同諸官、朝鮮國使者召入御前。賜滿州御茶、諸色餻餅、諸色炒菜，賞看烟火諸藝。幸正大光明，諸官、朝鮮國本國各正使班殿，副使班庭。賜御食所餘，滿州御茶、餻餅，賞看諸藝。幸山高水長，同諸官、朝鮮國使者召入御前。賜滿州御茶，賞看相撲、盤扛、獅舞、演戲、烟火，別賜團子、諸色餻餅、東道盆、棉羊肉。降旨朝鮮國使者、本國副使作詩。遵賦律詩進呈。聖心欣然，賞正使大緞一疋墨〈五錠〉、筆一匣〈五枝〉、箋紙一巻；〈十張〉賞副使大緞一疋墨〈十錠〉、筆一匣〈十枝〉、箋紙二巻。〈二十張〉又幸山高水長，同朝鮮國使者召入御前。在二歩許，一跪三叩，恭謝天恩。時諭：「爾等歸國，告知國王，好生辨事。欽此。」遵即一叩，退在左邊四歩許班位。賜滿州御茶、團子、諸色餻餅、東道盆，賞看諸藝。仍同諸官隨入慶豐圖。賜茶，賞看諸藝而囘。翌日蒙免，囘四驛舘。誠千秋稀見之曠典，百世無窮之榮光也。其餘公務如例。完竣歸國。〈副使阮廷寶，行抵山東平原縣腰站病故。該省撫院囑曰「因使入貢，跋渉遠來，在送遽殞，情實憫焉。因此恤賞銀五百兩，着將棺柩帶本國」等因。具題允之。遵用公夫扛抵福州。但因無帶柩囘國之例，請葬福州。隨即准之。五十三年戊申，宮古島舵工津堅筑登之等十有六名，坐駕三端帆船一隻，裝載公布，運來中山。返棹之時。飄到臺灣破船。通船人數上岸覓村，歩行之際，十名星散，不知去向；六名尋着官員駐所。經蒙各地方官給以衣食。護送至閩。蒙布政司給口糧、行糧一個月，配搭己酉接貢船隻歸國；至其失散十名，雖經尋探，未有下落。想必俟有尋着歸國〉

本年，本國萬機之政雖已完備，尚未有賞罰例律之定制。照依舊例處行。但其例内，或有事同刑異，輕重不均，難以剖決，恐致舛誤。所關匪輕，是乃國家之缺典也。王上深憂慮焉。於是，國相尚和，法司馬宣化、向邦鼎、馬國器，會議於四十年乙未，題請設職，編集賞例科律。王上依議，命向天迪、馬克義爲其奉行。向天迪等恭視中國諸書。本國舊例，專要原於經書律意，以協人情，盡心竭力。已歴十有二年，編成褒奨條例一本、科律十八本。法司馬國器、向宏基、向天迪，遂一校閲，恭呈御覧。奉旨：「從今以後，宜依此書處行，以助教化。」法司遵旨，飭令該管各官：「今我王上愼重刑政，特命編輯此書。必須仰體睿慮，辨晰判斷。以無吹毛求疵、慘刻嚴刑之差爲要。至其律書，參考中國成法、本國舊例，協當時宜，以爲編定。然當臨事之時再三確議，儻有難以處者，應達睿聰。務遵經書律書之旨，改正處行。」頒行各處。

五十二年丁未十二月十四日，命法司官：「當淑順門開之時，不可無守門之人。移遷所有右掖門東面跟伴屋，于淑順門前面隙地，造作看守屋。毎當淑順門開之時，着下庫理筑登之役一人看守焉。」

五十三年戊申冬，遣紫巾官向處中、正議大夫鄭永功等奉表入京貢方物。並謝加賜御書匾額、玉器等物。皇上幸瀛臺時，正副使、都通事格外奉旨，同諸官、朝鮮國、暹羅國、巴勒布使者跪送聖駕。時在一歩許，暫停鑾駕，特遣福大人傳旨問國王平安。遵即囘奏托福。又福大人傳旨，問正使幾品官。即囘奏二品官。鑾駕過行，隨到瀛臺。正副使及跟伴在門外長房，蒙賜克食三卓，餻餅、菓子二鉢。皇上駕臨大液池，隨到該所，賞看氷上拉弓、抛毬等藝。遣天使於四譯舘，送賜克食、秦王魚。復軍機、内務府等處官員奉旨，時常到舘問候。皇上臨保和殿，同王爺、朝鮮、暹羅、巴勒布使者在露臺，蒙頒賜滿州茶併宴。欣逢皇上八旬大慶，諸官及四國使者，同在太和殿丹墀，蒙賜滿州茶併宴。皇上臨紫光閣，同王爺、朝鮮、安南、暹羅、巴勒布使者在露臺，蒙賜滿洲茶併宴。宴畢，欽派軍機大臣于庭監，同頒賜國王緞錦紗羅紬等件。又賞正使各色緞子十六疋、荷包五對；賞副使各色緞子八疋、荷包三對。皇上幸天壇時，正副使奉旨，同諸官、四國使者恭送聖駕。在午門外，頒賜克食、餻餅、菓肴等項。禮成，還宮之時，迎接聖駕，隨到乾清門。特賜國王萬壽恩詔一道、平定金川圖五十張。皇上幸圓明園之時，正副使奉旨預到該地，賜寓於圍外人家，同諸官、四國使者恭迎聖駕。復在山高水長殿，王爺及五國使者同席賜宴。復依皇上八旬大慶，召入五國正使御前，親賜盃酒。時和大人傳旨：「問好飲酒耶？」即囘奏少飲。各退就座。副使於座賜酒。且遣官員於公舘，命副使和御製之詩。遵即和韻進呈。又蒙召入山高水長殿，頒賜國王：

御筆福字一幅 玉如意一柄

玉器二件 磁器四件

玻璃器四件 硯二方

絹箋大小四巻 筆三匣

墨三匣 福字方一百幅

雕漆盤四件

復遣和大人傳旨問：「國王會寫耶？」遵即副使囘奏：「不是好會寫。然蒙頒賜御筆，可以學習。」仍又五國使者倶候該殿，召入御前。賞正使緞子一疋、絹箋一巻、筆一匣、墨一匣；賞副使緞子一疋、絹箋二巻、筆二匣、墨二匣。各退就座，賞看相撲、烟火諸藝。仍賜各使者攅盒一具，及餻餅、菓子、甘物、糖圓。翌日召入該殿，賞看烟火諸藝，賜宴同前。復在正大光明殿，召正使本殿廂内、副使於丹墀賜座。仍召御前賜宴，賞看烟火，且餽賜宴品 二卓於公舘。後召入山高水長殿，賞看烟火諸藝。賜宴同前。且際護國寺開市之時。遣提督勅著觀看。遵到該處，以爲觀看。五國使者仍到該殿伺候。和大人於御前傳旨，兪允歸國。即於御前叩頭。又遣和大人勅著傳譯通事，轉飭使臣囘國，將問國王平安之旨傳知國王。使臣遵即叩頭。又和大人傳旨問傳譯通事：「該使臣曉得官話耶？」即通事，囘奏副使曉得。賞看烟火諸藝。皇上還殿，扈行其中。復在慶豐圖賞看裝扮五國使者之形。奏言：「欣逢萬壽昌期，恭賀大慶。以爲戲舞、點照百蝙蝠燈戲舞等藝。」且奉上諭，所進謝恩方物，向例准作下次正貢。今使臣等懇請，禮部代奏，恩准賞收，下次如期入貢。情詞懇切，誠悃可嘉。故着准予賞收。下次使臣來京，優加恩賚，以示懷柔至意等因。此誠千載未有之奇遇，百世無窮之榮光也。其餘公務如例。全竣囘國。〈五十五年庚戌，有那覇西村大嶺筑登之親雲上馬艦二隻，内一隻人數九名，到宮古島，運來多良間島。時遭大風，椗索砍斷，任風飄到江蘇昭文縣，衝礁損破。蒙地方官給與糧食、蒲團衣服，護送到閩。一隻人數十名，往宮古島，時遇逆風，損壞舵帆檣，任風飄到浙江杭州定海縣。蒙地方官給與糧食，及修葺船隻、帆檣舵索等件。且蒙杭州撫院給發銀一百兩，又蒙地方官給發番錢九十塊。内一名就地病故，其餘護送到閩。又有泊村比嘉仁屋馬艦一隻、人數二十三名，自八重山囘來之時，遇着逆風，飄到江蘇贛楡縣。蒙地方官給與糧食、蒲團衣服。船大圯壞，悉行折解。所載貨物，共致發賣。内二名就地病故，一名在途病故，其餘護送到閩。倶蒙布政司給與口糧，及行糧銀兩一個月，配搭大嶺船隻，以勤學魏崇仁爲其通事囘國。五十六年辛亥，向開基坐駕那覇西村大嶺筑登之親雲上馬艦一隻，率領人伴、水梢共四十五名，六月之間航北方。時半洋遭颶，八月之間，飄泊福寧府三砂。蒙地方官給賜行糧錢二萬二千五百文，解交福州。蒙布政司發賜糧銀糧米，併撫恤銀九十一兩六錢六分，是以修理船隻。五十七年壬子，二月之間，以遊學蔡肇基爲其通事，福州開船，各處灣泊。進到三盤，其處開船，遭風飄到寧波府石浦。蒙地方官毎人日賜糧米五合、錢六文，共四十七個日。此時哨船官曰：「今有天催大風之勢，可速轉駕金鷄山灣泊云爾。」是以稟明石浦衙門，衙門特差通事。正轉駕時，大風起來，甚遭危急，損痛船身。但于此處，不得修理，解送寧海縣三門。蒙地方官發賜糧錢九千五百六十一文，解送臨海縣牛頭門；亦蒙發賜糧錢一萬四千七百二十文，解送太平縣松門；亦蒙發賜糧錢一萬文，此處再遇暴風，修葺船併風帆。六月之間，見有順風放洋，望國而歸。不擬亦遭風浪之患，駛到伊平屋島野甫灣泊。只因久在海上，帆楫共破，正緊急修理間，陡遇大風，擱礁，滿船發漏。人皆上岸逃命。公私貨物，漂沒過半，撈得只僅。八月下旬，坐彼島船，歸來那覇〉

五十五年庚戌冬，遣耳目官馬繼謨、正議大夫陳天龍等奉表入京貢方物。叨蒙皇上隆恩，今般例賞緞疋，比例最好。且於正賞外，特賜大緞二疋、福字方百幅大小絹箋四巻、雕漆茶盤四個、湖筆四匣、硯二方、徽墨四匣。自正副使至從人，賞物比例更好。且蒙加増疋數，加賞正使金鞘小刀一把、囘子緞五疋、囘子紬五疋、囘子布二疋；加賞副使金鞘小刀一把、囘子緞四疋、囘子紬四疋、囘子布二疋；賞都通事、留邊通事、傳譯通事囘子緞各一疋、囘子紬各二疋、囘子布、各一疋。賞北京大筆者，及從人共三十二名，囘子布各一疋。且賞正副使魤魚一尾、白葡萄乾一袋、柑榴交藏四桶。又皇上幸瀛臺，正副使奉旨在西華門外，同諸官及安南、緬甸等國使者跪送聖駕。近丈半許，鑾輿暫駐。特遣軍機大臣和大人諭問國王平安。即囘奏托幅。御鑾行過，扈到該臺。同衆官及二國使者，蒙賜滿席及克食、餻餅，奉看諸藝。還駕之時，扈從西華門，歸至公舘。又皇上祭大廟。禮成還宮之時，正副使、都通事奉旨，到午門前，同衆官及諸國使者恭接鑾駕。賜餻餅、菓子三色、棉羊肉一塊。又召入保和殿，恭候皇上御殿。行一叩頭，退就各位。同諸官及朝鮮、安南、緬甸等國使者，賞賜筵宴。又蒙正副使召陞寶座，親賜盃酒，降就原位。諸藝看畢，准囘公舘，送賜宴品二卓。又因幸紫光閣，同衆官及諸國使者跪迎聖駕。因蒙到閣，賞滿州御茶併宴席，克食、餻餅各一盤。又蒙正副使召陞寶座，親賜盃酒，降就原位。奉看諸藝。賞正使錦三疋、漳絨三疋、八絲緞五疋、五絲緞五疋、大荷包一對、小荷包四對；賞副使錦一疋、漳絨一疋、八絲緞三疋、五絲緞三疋、大荷包一對、小荷包二對。皇上行幸祈穀壇，正副使、都通事奉命，預到午門前，同諸官及諸國使者跪送。翌日禮成還宮，亦於該門跪迎。頒賜棉羊肉一盤。又因皇上幸圓明園，蒙正副使、都通事奉命，到三座門外跪送聖駕。賞賜棉羊肉一盤、饅頭一盤。蒙正副使奉命，扈到該園，賜寓於園墻近邊寺院。蒙賜朝夕食卓，至於從人賜之。蒙在山高水長殿，同諸官及諸國使者，賜攅盒各一具。元宵並鹿肉各一盤，並看烟火。又蒙在正大光明殿，賞筵宴並克菓各一盤。召正副使于寶座，親賜盃酒而退。贈賜宴品二卓。又蒙于山高水長殿，賜攅盒各一具。元宵並鹿肉各一盤，看諸藝烟火，准囘公舘。嗣後，正副使奉命到圓明園。蒙宿寓、食卓同前。翌日在山高水長殿，伺候皇上御殿。正副使行一叩頭，召至御前近丈二尺許。蒙聖諭：「汝等囘國，將問國王平安諭旨傳知之。」遵即一叩頭而退。諸官及諸國使者一同頒賜攅盆各一具。元宵並鹿肉各一盤，看諸藝烟火。皇上行幸慶豐圖，正副使從到該圖。賞御茶看諸藝。皇上還殿，准囘公舘。副使同諸國使者，承命恭賦七言律詩二首進呈。賞副使大巻緞一疋、絹箋二巻、湖筆二匣、徽墨二匣；賞正使小巻緞一疋、絹箋一巻、湖筆一匣、徽墨一匣。且毎日養膳，例屬禮都衙門掌管。今般特命軍機大臣和大人總掌，因此養膳比例最好。又蒙特恩：所有四驛舘路遠，毎値行禮之時，因有冒寒勞苦，賜舘於西華門外。會計司衙門，都是出於額外鴻恩也。其餘公務如例。全竣囘國。〈庚戌年，有八重山貢米漕船泉崎村新垣馬艦一隻，通船人數共十六名，遭風漂流。見有一島，即投椗。不想土人出來奪取物件，且以弓矢打毆。由是通船人數四散免死。十二名不知去向；四名躱入山林，無物可食，遂歸來灣船所在。又有四五十名走來奪取衣類。想必殺害，極爲驚惶。彼賊人率到家内，使令如奴僕。日久因通言語，知是臺灣好好地方。水梢宮平病故，葬于該地。現在三名，蒙知花灣官員差兵五名防護解來。地方官日賜糧食三次。該地起程，行到中途，蒙該官給發番錢三塊，解送把頭地方。蒙該地老爺恤賜綾袍，併袴子錢文等件，護送臺灣府。蒙府官給發白米、豚肉、羊肉、老酎等件，護送福州。該難人呈請，探問離散十二名，奉批飭令：該管地方，若有踪跡，應知汝等。所有三名，蒙布政司給發糧銀，併行糧一個月，附搭頭號船囘國。壬子年，有八重山與那國島船一隻、人口共二四十名，内女一口，漂到浙江省臺州府太平縣大堂國，破船。裝載物件，盡皆失去。船上人數，或駕杉板，或靠着板塊，共得全命。蒙該地老爺毎日賜飯食，且恤賜綿衣被襪、鞋、錢、肉烟等件。内有波座間染病，醫治無効而死，賜棺埋葬；又有二十三名傳染疱瘡，賜醫調治。奈藥治莫效，十八名身故，蒙照例埋葬。所痊五名，恤賜錢千文，並鹽肉等件，解送福州。蒙布政司給發糧銀、糧米銀、行糧銀。又有那覇泉崎村比嘉馬艦一隻，配搭八重山島人共三十八名，漂到廣東省潮州府潮陽縣。蒙地方官恤賜糧薪。因船椇流失，蒙給帆索錠。水梢知念、仲村渠二名染病，醫治無效身故，給棺埋葬。實在人數，賜下行糧，且撥熟海路者代爲引導，並撥兵船二隻防守護送。沿海地官恤賜食物布疋等件，解送福州。蒙布政司照例給發，糧銀、糧米銀、行糧銀，將所有兩船人數附搭比嘉馬艦，令勤學金昇爲之通事，囘國〉

五十六年辛亥，主上特諭：本國八巻，從來無纓，有所不便，相當循依。中華之冠，設纓可也。該司議覆等因，飭行法司，遵將議得是，有允協理，應凛遵等因奏覆。奉旨依議。是以自來年元旦起，上下一體設纓，奏定：主上八巻，以黄糸組；王子、按司，以青糸組；自法司以至諸士，及八重、太平兩山頭目、與人，壹是以黒糸組；無系座敷以下，以黒棉組。各從宜也。

五十七年壬子，因重修龍福寺，命向得功爲其奉行。

本年，遣紫巾官毛國棟、正議大夫毛廷柱入京進貢，兼謝天恩。皇上幸瀛臺。正副使額外奉旨，在西華門外，同禮部尚書及諸官贍仰天顔。聖駕行過之時，在一歩半許跪叩頭。暫停聖駕，遣大學士和大人諭問國王平安。遵即副使囘奏：「蒙皇上之洪福，國王平安。」奉旨隨赴瀛臺，賞賜燒猪一盤，醤油漬物四色，御飯、牛乳、砂構、粥、克食、餻餅二色，燒棉羊一盤。皇上令於太液池氷上，爲拉弓、抛毬等藝。皇上駕船，奉命同禮部大人及諸官隨近寶船，賞看厥藝。既畢，還宮之時，隨到西華門外。既而囘舘，又賜魤魚一尾。又幸瀛臺。奉旨在西華門外右邊，同禮部尚書及囘子國正副使、土司正使站班，瞻仰天顔。亦停聖駕，遣和大人諭問國王平安，并國中年豐。遵即副使回奏：「蒙皇上洪福，國王平安，年成豐饒。」隨赴該臺，賞賜同前，且賞克食、囘子葡萄一袋。又謁太廟。奉旨在午門外，同朝鮮國使者恭送迎聖駕。又召保和殿，登該露臺，同王爺及朝鮮國使者班坐皇上御殿，倶行叩頭。隨賞滿州御茶筵宴，並看諸藝。且召御前，親賜盃酒。且特遣光禄寺衙門署官，賞餻餅、菓子，滿席三卓，棉羊鵝鷄魚黄酒等品，及柑子、柘榴子、蘋菓交藏二桶。又召紫光閣，在長房伺候。皇上臨閣時，同朝鮮國使者跪迎聖駕。在露臺，同王爺及該使者，蒙賞滿州御茶筵宴。畢召入御前，親賜盃酒，及賞克食，餻餅一盤，滿州御茶，看相撲、歌舞及諸藝。加賞正使棉三疋、漳絨三疋、八絲緞五疋、五絲緞五疋、大荷包一對、小荷包八個；加賞副使錦一疋、漳絨一疋、八絲緞三疋、五絲緞三疋、大荷包一對、小荷包四個。又幸圓明園。奉旨同朝鮮國使者，在三座門外跪送聖駕。還宮之時，亦在該門接駕同前。又詣祈穀壇，奉旨同該使者，在午門外跪送聖駕。又幸圓明園。奉旨同朝鮮國使者，在三座門外。跪送聖駕。時賞克食，饅頭一盤。隨赴該園，在山高水長殿，同朝鮮國使者看跌打、相撲、烟火及諸藝。賞餻餅，糖餌各色交盛并糖圓等件。賜寓於該殿近所都虞司衙門。翌日召入該殿，賞賜同前。又召正大光明殿，親賜盃酒，及賞筵宴看諸藝。又在山高水長殿看諸藝，亦賞賜同前。且和大人奉命，傳令正副使賦詩恭具睿覽，遵賦律詩各一首進呈。又在圓明園，賞國王：

大巻緞二疋 福字方一百幅

雕漆器四件 大小絹箋四巻

墨四匣 筆四匣

硯二方

特賞賦詩正副使大緞各一疋、筆各二匣、箋紙各二巻、墨各二匣陳設。跪叩頭受。又在山高水長殿，召御前近，令和大人諭曉：「爾等歸國，以問國王平安之旨傳知。」遵令阿口通事囘奏：「叨蒙天語，使臣歸國，宣達國王。」而退就座。賞賜同前。又隨入慶豐圖看諸藝，賞滿州御茶。且奉上諭：「琉球今般呈進謝恩方物，例應抵作下次正貢。今使臣等預先呈請，所進方物，准予賞收，免抵下次正貢。忠誠可嘉。著照所請，收其方物。下次貢使來朝之時，仍當優加錫賚，用彰厚往薄來至意。」此誠無窮鴻恩。其餘公務如例，全竣囘國。〈甲寅年，有恩納間切安富祖村比嘉三反帆船一隻、人數五人，載運柴薪，在泊津開船。洋中多遭逆風，飄到浙江省寧波府象山縣。蒙地方官給與衣食等件。垂念比嘉等所駕小船難以渉洋，遂致收買，護送到閩。又有泊村與儀五反帆馬艦一隻、人數一十二人，裝運年貢，在泊津開船，前赴宮古島。洋中多遭逆風，飄到浙江省台州府太平縣。蒙地方官給予衣食等件，護送到閩。其船年深身弱，難以渉洋。稟明海防官，就地變賣。又有與那國島四反帆船一隻、人數一十一人，航渉石垣，該地開船。囘本島時，多遭逆風，行糧盡食。水手七人，就餓身故。只存四人，任風飄到朝鮮國濟州海邊，船隻打破。幸遇該所漁舟救護登岸。蒙地方官給予衣食等件。内有一人病故，賜棺埋葬；現在三人，解送其國城都。荷蒙該國王頒賜衣服，優加贍養，送到盛京鳳凰城，遞送到閩。至該三隻人數，荷蒙布政司頒賜口糧銀，附搭接貢船囘國。又乙卯年，有春先楷船武良瑞，附搭其船，人數五十一人，到三十六島内大島，爲求買黒繩、棕梠繩，裝載黒糖，那覇開船。洋中遇着逆風，飄到温州府平陽縣。蒙地方官給予通船人數衣食等件。二人病故，稟明轄官，就地埋葬；其餘人數，護送到閩。荷蒙布政司頒賜口糧、行糧銀，并修葺船隻，使勤學金選爲其通事，囘國〉

五十八年癸丑秋，上諭：「所有杣山，固係國要需。比年焦枯。恐到後年營造貢船、王宮，何如辨理焉？」深厪睿慮。今番遣法司官一員，巡看中頭及國頭杣山，預宜爲經畫。特命向天迪奉領官僚到于該地巡看，天道巡看。一一同奏。于是飭令各管，許爲焦枯並曲木盡行芟除，依法栽植，培養蕃茂。

五十九年甲寅四月初八日薨。在位四十三年，壽五十六，葬于玉陵。

王英明豁達，篤忠重孝，賢能在位，社稜奠安。

本年，尚圖績國相尚和而任國相。

本年，世孫尚温權掌國事，遣耳目官向文鳳、正議大夫鄭作霖等奉表入京貢方物。并遣正議大夫鄭國樞附搭二號貢船，捧咨至閩，以尚穆王訃聞于中朝。皇上幸瀛臺，正副使額外奉旨，在西華門外恭迎聖駕。此時聖駕暫停，令福大人諭問王世孫平安。隨依福大人，囘奏王世孫托福。又奉旨：「今因琉球使臣服其國喪，免赴筵宴，併行諸賀禮。至其賞賜物件，照例賞賚。着早囘福州。」又奉旨扈到瀛臺，隨頒賜燒棉羊各一盤，漬物各五色，御飯，滿州御茶，且御食所餘，諸色菓品，燒棉羊一盤。賞看大液池氷上拉弓、抛毬等藝。還駕之時，扈至西華門外，又賞賜鱘鰉魚一尾、野猪一口、囘子葡萄一袋、柑子二桶、柘榴子一桶。此誠千秋無窮之榮光也。其餘公務如例。完竣囘國。〈丙辰年，有那覇西村大嶺馬艦一隻，人數三十名，自宮古島囘國之時，洋中疊逢颶風，漂近中國地方，遇着海賊，被奪取衣服。細器等項，遂漂入浙江省台州府寧海縣。蒙地方官給口糧衣服、錢酒豚肉等物。且蒙修葺船隻，給發槓椇行糧，送到閩省。又乙卯年，有八重山春立地船一隻，人數四十八名，那覇開船。風波猛起，困大帆吹壞，只掛前帆，向未申方駛行。不知何國，見有一島。將近其地，不意賊船二隻追來。約賊徒四五十人，飛登本船，奪取貨物。又通船人數内西表仁也一人，被賊掠去。奈因言語不通，多方搖手告求，並無放囘。比及本船收入港内，知是廣東澳門。即便備前由稟明，隨蒙地方官恤養。且因船身就弱，遠海難渉故，告官變價。復蒙撥小舟，解送廣東省。難人等，在廣之時，傳染疱瘡。蒙令醫多方療治，不見其驗，而死者共計三十名，蒙給棺埋葬；其餘解送福州。其内八名，或在中途，或到球舘，發病身故，隨處理葬。前項，兩隻難人等，在閩之時，蒙布政司給糧米銀併糧銀，配搭大嶺船，令勤學蔡清派爲之通事，囘國〉

本年，遣大通事蔡世彦，送還雇募船隻。去年四月那覇開船，見南杞山，漸以駛進。奈風波猛起，難以駛進福州，到北篭邊下錠灣泊。候風之時，有七反八帆船十隻前來。彦等以爲哨船詎料二隻駛近本船。七八十人餘，帶万挺鎗，飛登本船。即奪取公鎗。其外大刀等器，將大刀背，彦等各被打傷。自衣服貨物以至簪等項，悉被奪取。且要盗本船，着令掛帆起錠之時，幸有哨船數十隻前來。因此賊徒皆移其本船，向洋駕去。彦等免此危難，處處下錠，而到閩省，隨即報明逢賊之由。於此，代理總督事務特軍併署海防官、閩縣官衙門傳召世彦，遂一訪問，悉得情状。隨恤賜拾分銀三貫二百七十八錢五分，且將逢賊之事奏聞。荷蒙皇上諭旨，該被盗貨物價銀加倍還賜。遵海防官飭令世彦：被盗諸物倶記價，可以稟明。世彦遂一記價報明。叨蒙發賜十分銀四十貫九百六十六錢八分。世彦請候正副使之令，照各可得之數清算交給。且因世彦發病身故，將貢船大通事林家椿代理其職。公務完竣囘國。

尚哲王
〈尚哲王以世子薨，未及即位。止以正統之重，追尊稱王。故王統圖中不敢稱王〉

童名：恩徳金。乾隆二十四年己卯五月初六日降誕。

父：尚穆王

母：佐敷按司加那志，童名思眞鶴金，號淑徳。

妃：聞得大君加那志，童名眞鍋樽金，號徳澤〈向氏高嶺按司朝京女，始稱汀間按司加那志。乾隆二十七年壬午正月二十六日生，乾隆六十年乙卯閏二月二十九日薨。壽三十四，葬于西玉陵，移骨于東玉陵〉

王有四男二女：

長子日尚法。〈童名思五郎金。乾隆四十六年辛丑三月初一日降誕。乾隆四十七年壬寅五月初七日夭亡。葬于西森御墓。乾隆五十九年甲寅四月十三日，移葬于玉陵〉

次曰翁長翁主，童名思眞鶴金，號温徳〈嫁向氏朝統〉

次曰尚温。〈後登王位〉

次曰尚洽。〈稱眞蒲戸金王子。乾隆五十年乙巳二月初五日生。乾隆六十年乙卯二月二十一日殤。葬于西森御墓，移骨于西玉陵〉

次曰仲榮眞翁主，童名思龜樽，號雲峯〈嫁向氏朝英〉

次曰尚灝。〈稱具志頭王子，倶妃向氏所生。後登王位〉

附紀
尚哲王性敏好學，器度寛洪，尊賢禮士。惜其享年不永。乾隆三十三年戊子九月初六日，領中城，並知行高千五百斛，稱中城王子。三十六年辛卯三月十八日，加領久米具志川。三十九年甲午十二月十四日，加領恩納。五十三年戊申八月二十日薨，壽三十，葬于玉陵。神主，三年之内奉安東宮。庚戌八月二十日，奉移圓覺寺宗廟，在傍神壇。以王世子尚哲係王考正統之重，追尊稱王，奉祀于圓覺寺宗廟正面。

尚温王
童名：恩五郎金。乾隆四十九年甲辰二月初一日降誕。

父：尚哲王〈尚温係第二子〉

母：聞得大君加那志，童名眞鍋樽金，號徳澤。

妃：聞得大君加那志，童名思眞牛金，號仙徳〈向氏國頭親方朝慎女，始稱佐敷按司加那志。乾隆五十年乙巳六月二十七日生。同拾八年己巳十月二十六日薨。壽八十五，葬于玉陵〉

世子：尚成〈後登王位〉

附紀
乾隆五十六年辛亥三月二十五日，領中城，並知行高千五百斛，稱中城王子。

紀
大清乾隆六十年乙卯即位。

國相：尚圖

法司：

馬國器、向宏基、向天迪

嘉慶元年丙辰冬，王遣王舅東邦鼎、正議大夫毛廷柱、使者毛思義等奉表入京貢方物；兼慶賀太上皇帝傳位，皇帝登極。皇上於例賞外，特賞王世孫：

各色八絲緞二十疋 硯二方

玉器十件 玻璃爐瓶盒一副

琺瑯碗六件 磁器一百四十件

玻璃器十件。

又特賞正使王舅八絲緞八疋、銀一百兩；特賞都通事、王舅通事五絲緞各四疋、銀各三十兩。且太上皇帝行幸瀛臺，王舅、正議大夫、使者奉命，在西華門外瞻仰天顔。時暫停聖駕，諭問王世孫平安。隨傳譯通事囘奏：「恭蒙皇上徳化，王世孫平安。」奉命隨赴該臺。賞燒猪一盤，醤油漬物四件，御飯、牛乳、砂糖、粥、克食，餻餅二件，燒棉羊一盤。賞看太液池氷上拉弓・抛毬等藝。還宮之時，隨到西華門外。又送賜魤魚一尾於公舘，且賞克食、囘子葡萄一袋，且賞柑子、柘榴子、蘋菓交藏二桶。且召王舅、正議大夫於保和殿，在露臺，賞滿州御茶筵宴，賞看諸藝。召入御前，太上皇帝。親賜盃酒。且遣光禄寺衙門署官，賞賜餻餅菓子各色交盛併、滿席三卓、棉羊三口、鵞一羽、鷄一羽、魚十尾、黄酒一壷。且因召正副使於圓明園。前日到娘娘廟，至日黎明，登山高水長殿，太上皇帝駕過之時，恭迎聖駕，隨在露臺，賞滿州御茶筵宴。召入御前，親賜盃酒。且賞餻餅、燒棉羊、滿州御茶，賞看相僕、唱歌、獅子舞其外諸藝。加賞正使錦三疋、漳絨三疋、大巻八絲緞四疋、大巻五絲緞四疋、大荷包一對、小荷包四個；加賞副使錦二疋、漳絨三疋、大巻八絲緞三疋、大巻五絲緞三疋、大荷包一對、小荷包四個。歸宿娘娘廟。且大學士和大人奉命，傳令正副使賦詩恭具睿覽。遵賦律詩各一首進呈。且召入正大光明殿，太上皇帝親賜盃酒。賞筵宴，賞看諸藝。又在山高水長殿賞看諸藝。筵宴同前。又因使臣獻詩，加賞王世孫：

蟒緞二疋 福字方一百幅

雕漆器四件 大小絹箋四巻

墨四匣 筆四匣

硯二方 玻璃器四件。

且賞賦詩正副使大緞各一疋、筆各二厘、墨各二厘、箋紙各二巻。且召山高水長殿，進近御前。太上皇帝令大學士和大人諭曉：「爾等歸國，以問王世孫平安之旨傳知。」遵令傳譯。通事囘奏：「叨蒙天語，使臣歸國，宣達王世孫。」而退就座。筵宴同前。又隨太上皇帝入慶豐圖看諸藝。賞滿州御茶。囘至公舘。且在京之間，令大使序班，直於公舘。更著内務府官等，毎日看問膳調，毎件點檢。如此叨蒙例外撫恤優厚，此誠無窮鴻恩。其餘公務如例。全竣囘國。〈丙辰年，泊村佐久川五端帆馬艦一隻，通船人口二十一名，在八重山島，裝載年貢，彼地開船。不料洋中陡遇颶風，撩棄貨物，隨風飄流，不知其何處所。只見賊船三隻追來，放銅砲，打銃鎗，賊徒六十餘人飛登本船。由是翁長一名，手忙脚亂，落死海中。凡船上人口，爲賊徒所綁着，搬上賊船。掠搶簪子衣服、貨物等項。通船人口内，有八重山島桃林寺住持之徒，僧走中一名擄留賊船，其餘人數放囘本船。賊奸送與白米、用水等件，指教内港可以進入；而賊船自向洋中駛去。本船收入内港繋索之時，見有小舟一隻攏來。訪知浙江省温州府，隨將漂流由來稟明官府。官府召入衙門。詎想看做安南海賊，速即以索綁着。此夜被解送樂清縣。雖稟明琉球國人民遭着逆風漂來等情，奈曾因爲賊人被奪簪子皆亂髪異様故，疑想海賊不肯聽信。乃看做賊徒，將行死刑之處，自縣官諭示。由是稟明縣官。若果行罪，則福州有琉球通事在，請召他問訪，知之等由。即阿口通事來看，實是琉球人，並無別情等由，詳稟縣官。隨蒙發給銀兩及各物項。于通船人數内，有山饒波一名病故，照例埋葬；其餘人數，皆被解送福州。更走中，擄劫賊船。在浙江省之内損壞其船。賊匪被緝剿，將就斬罪之地。賊頭稟明，走中是爲球人。隨被解送福州。海防官蒙承交琉球舘，發給銀子等。既而修整本船，令勤學毛修仁爲其通事。丁巳年，在閩開駕，亦在洋遇暴風。去棄貨物，隨風飄到朝鮮國。官府問訪漂流情状，因此搖手相通。蒙給飯食衣服等件，在彼地開洋，轉到江南省大倉州崇明縣，被解送松江府上海縣。官府聽知漂流情由，發給衣食。時有詰醫者仲間跟件、池原病故，照例埋葬。又因船身柔弱，蒙准本船變賣，給價銀，護送到閩。又戊午年，泉崎村阿波根六反帆馬艦一隻，通船人數一十五人，要往八重山島搬運年貢，那覇開船。奈海洋疊逢兇險，損桅去貨，隨風飄到福州。將佐久川通船人數一十八人附搭阿波根馬艦，令毛修仁爲其通事囘國。又丙辰年十二月，朝鮮人一十人漂到大島。翌年四月解送到國。照例養贍，配搭進貢船。護送到閩〉

三年戊午，世孫諭國相法司曰：「夫國家之治，教化為重；立教之道，在興學校也。本國素崇儒重道，康熙年間，創建文廟于唐榮；雍正年間，又建明倫堂。但國都未有學校之設也。今欲建國學，設鄉學，以大興教化，廣育人材，而美風俗矣。卿等當酌察時冝，以興工可也。」國相法司，欽聆之下，不勝感嘆之至。即行十五人及三平等官長，以使會議。僉謂「主上憲章聖賢之道，臣民誰不敢嘆服耶？但國學者，殿廡宮墻不可不臻美備。今封典有，近國家多事，不便急建，則宜在舊官署權行教授，而俟封典全竢之後興工可也。其鄉學者，不及廣構大廈，則宜令三平等各自捐資，速致設立可也。且於國學，則選設講解師一員，而按司、親方各一位為奉行，附設中取筆者各二名。至於鄉學，亦各選設講解師一員，更設奉行、中取等役，皆可以俾督理學務也」等因，具奏。王上見之，于是立學校之章程，而初學者先教之于鄉學。其縉紳之子弟，則年長得以入國學；布衣之子弟，則俊秀者得以入國學。又御鎖之側日帳主取，每月一次，在學考試諸生。又國相、法司等官，四時同詣學校，稽察諸生勤惰。而時有因才舉用，授任職役。主上有時命駕視學。而初駕臨之時，親製訓諭一道賜之。其訓諭左記之：[1]

國學訓飭士子諭		
姊妹计划姊妹计划: 数据项
稽古之學校，天子曰辟雍，諸侯曰泮宮，皆所以興行教化，作育人材，典至渥也。今予國都，自古以來，未建泮宮，典尚闕如。應建國學，興教化，育人材，以臻美備。然現今國財未裕，不遂興建之志。故於舊官署權爲國學，著派按司向國藩、紫巾官向元佐充爲國學奉行，並令當座官金世裕、麻克昌，偕爲中取役督理學務。既又簡派紫金大夫蔡世昌以爲學師，公同議立學規。董勸諸生，務期風教修明；賢才蔚起，庶幾械樸作人之意。今蔡世昌不幸病故，乃命中議大夫林家槐充補學師。特製訓言，警飭諸生，其各諦聽：

蓋古之學者，先立品行，次及諸藝。爾諸生，幼聞庭訓，長列郷學；朝夕誦讀，寧無講究。必也躬修實踐，砥砺廉隅，敦孝順以事親，秉忠貞以立志。窮經考業，勿雜荒誕之談；取友親師，務化驕盈之氣。常防蕩軼，毋事逸遊。苟行止有虧，雖讀書何益？

若夫宅心弗淑，行已多愆。或蜚語流言，惑聽官長；或營私獻媚，出入權門；或依附勢豪，欺孤凌弱；或招呼朋類，樹黨爲援。又以當悲當恨之行，反爲得計。而不公不道之事，罔顧害人。乃若此人，名教不容，郷黨勿齒。縱倖脱褫朴濫窃章縫，返之於衷，寧無愧乎？種種弊端，深可痛恨。

故返復惓惓特宣訓言，使爾等共體予心，恪遵明訓；一切痛加改省，争自濯磨。勤學積行，逢時得志。不特爾身有榮，即爾祖先，亦増光寵矣。若乃玩愒勿儆，暴棄自甘，則是爾等冥頑無知，終不能率教也。既負栽培，復于咎戻。國法具在，予亦不能爲爾等寛矣。

自茲以往，無論名門與塞陋，如有積行勤學，爲國宣猷者，則雖布衣子弟，我將擧而用之；如或敗檢踰閑，不遵明訓者，則雖貴族子孫，我將退而去焉。

凡各學奉行師長，並宜傳集諸生，多方董勸，以副予懷。否則職業勿修，咎亦難逭。勿謂予言之不預也，爾多士尚謹聽之哉！

本年秋，遣耳目官向國垣、正議大夫曽謨等奉表入京貢方物，兼請襲封。皇上命翰林院修撰趙文楷爲冊封正使，内閣中書李鼎元爲副使。皇上行幸雍和宮，還殿之時，進貢正副使奉旨，於西牌樓門外恭迎聖駕。賞賜葡萄一袋。又皇上祭太廟之時，在於午門外跪迎跪送。又蒙賜鹿肉菓品、交盛一盤，及柑子柘榴、交盛四桶。又蒙賜正副使及都通事皮袍子各一領。自大筆者，至從人，賜袍子各一領、各帽子各一個、襪子各一個、靴子各一個。又因太上皇帝喪服未闋故，庚申元旦，無有朝見之禮，又不賜諸宴。又因太上皇帝一周忌日，皇帝詣裕陵，在齊化門外新橋跪送。囘鑾之時，於東華門外跪迎聖駕。又皇上詣祈穀壇之時，在午門外跪送聖駕。是日賞賜山羊肉一鉢。又還宮之時，恭迎聖駕。當經所進太上皇帝御前，請安表文禮物。因太上皇帝賓天，以其表文，交使臣帶還；至其禮物，本應帶還，但因遠國帶來，准留抵下次貢物等因。荷蒙上諭。又貢使在京之日，大使序班，直於公舘。更有内務府官等毎日看問膳調，毎件點檢。諸凡事情，叨蒙撫恤優厚。其餘公務，如例全竣。既與封船，連䑸囘國。〈戊午年，有泊村名城七反帆馬艦一隻，人數三十二名，往到八重山島裝載年貢。囘國之時，在洋逢風。伐檣去貨，任風漂流，遂漂到山東省燕兎島。經蒙地方官修理船隻，并賜檣帆等件，護送到閩。内一名病故，其餘人口，應勤學陳有憲爲之通事，與己未囘國貢船一併囘國。但請封蒙准部文尚未下來。應俟其下來，具報本國，是以着令留滞。既因部文下來，交帶其報國文書，以致開船。該船灣泊烽火門之時，難人一口病故。其時海賊甚多，難以行船，既請發出兵船護送。隨既護送，放洋。奈風波猛起，一同駕歸五虎門之時，羅湖洋面兵船在先，一里許走過。賊船三隻急追來，許多賊徒飛上本船，劫了貨物并衣服、簪子、小器等件。又把通事併船主及船上人口二人共四名擄過賊船。且云：「若有投納銀子五千兩，則可以釋放；若無銀子，當該通事到福州，營求銀兩，帶來三砂舊陣。」就將通事放囘，三人擄留盗船。于茲難人哀告云「許多銀數，何以營求？請將本船送與。則該擄過三人釋放，而船上人數倶上岸逃命」等情，不肯聽信。却百般誥訊遂云「應納銀子二千五百兩，以致放囘」等由，自寫約票，強交難人。乃不得已，以其被擄三人留置賊船，而本船收囘福州。隨備前由投稟官府。官府以其擄留三人急行拿囘之處，經着管官當。時該賊人心思，難人等不能求來銀兩，就把該擄過三人釋放海壇鎭。該地方官移送福州。奉有布政司憲令，被劫貨物記價估報等因，遵即記價稟報。隨給紋銀玖百捌拾伍兩九錢餘。庚申五月，奉海防官憲令，把前難人坐駕本船。并因封使航海，當先捧高脚傳牌歸國等因，遵着總官鄭世傑爲之飛船使，坐駕本船歸國。又己未年，有西村大嶺七反帆馬艦一隻，人數三十一人，行到宮古島裝載公布及年貢，在島開船。奈因對面風，難以行船。裝到久米島，暫抛椗止。要急發小船，引入内港。難人五人上岸。時風波猛荒，飄蕩洋中。幸飄到温州府平陽縣属地蒲門。時難人一口病故。經該地方官護送福州，着令勤學鄭邦達爲其通事。業經囘國。又有泊村照屋七反帆馬艦一隻，人數二十名，要到麻姑山爲貿易。奈在洋遇風，甚是艱難。任風飄流，遂於臺灣府三貂洋面，船身沈沒。所駕人口，急係帆桁全性命。其内一名溺死，船上貨物盡致流失。該地方官將難人等自陸路護送福州，將其十人配搭大嶺馬艦；其餘九人，附搭接貢船隻囘國。又有渡名喜島四枚帆船一隻，人數十名，爲商賣到大島。囘本島時，疊逢逆風，漂到浙江省蒙山縣石浦地方。所坐本船既屬小舟，遠海難渉，就地變賣。該地方官將難人等遞送到閩。將其九人附搭大嶺馬艦；其一人附搭接貢船隻囘國。又有久米村崎山五反帆馬艦一隻，人數七名，要到八重山島裝載年貢。不擬在洋遇風，飄到浙江省玉環地方。本船圯壞，不堪修理，就地變賣。該地方官將難人等護送福州，附搭接貢船隻囘國〉

本年，尚周續國相尚圖而任國相。

本年，馬文瑞續法司向宏基而任法司。

本年，毛國棟續法司馬克義而任法司。

四年己未，恭蒙大行太上皇帝頒賜遺誥。[2]

本年秋，遣正議大夫梁煥坐駕接貢船，捧咨到閩，迎接冊使搭駕封舟囘國。

五年庚申夏，冊封正使趙文揩、副使李鼎元捧詔勅御書臨國。天使撰吉，齎捧詔勅，諭祭故王尚穆，襲封王世孫尚温爲中山王。併賜御書「海表恭藩」四字。所其宣讀詔勅記左。

詔曰：

朕惟撫辰凝績，宅中恢柔遠之經，繼世象賢。裕後重承祧之選，隷蕃畿於屬國。鯷壑同風。恢圖域於遐陬，鴻臚獻款，眷懷雁列。律乃有民，誕賁龍光，昭哉嗣服。爾琉球國，壤分瀛壖，職奉溟疆。中山王世孫尚温，率乃祖攸行，爲前人成烈。固圉克堅於申畫，世守封陲。齋心夙拱於辰居。遥通象譯，重洋候律，輪年循奉贐之期，百宿趨朝。菉幣効來庭之悃。茲以序當纉服，奏懇嗣封，騰章循覽。夫疆臣秉節，遄馳於海嶼。特遣正使翰林院修撰趙文楷、副使内閣中書李鼎元賚詔，往封爲琉球國中山王。爾國臣工以曁士庶，尚其輔乃王，綏寧茅土，殫竭葵忱；踐修厥猷，厥邦厥民。越時叙，毋替朕命；朕心朕徳惟乃知。於戲！踰鰈水以褒封，恩垂帶砺；錫龍綸而式典，慶洽屏藩。益勵忠誠，祇承詔示。

勅曰：

惟爾遠界瀛壖，虔修深貢；嘉象賢於世守，克篤忠貞；綿燕譽於藩維，夙昭恭順。茲以序膺主鬯，表懇承祧，賚壞奠以來庭，敬疆臣而羾悃。念箕裘之立範，詒厥孫謀；眷帶砺之凝禧，繩其祖武；景風式典，俾綏磐石之宗；湛露覃煕，允叶苞桑之繋。特遣正使翰林院修撰趙文楷、副使内閣中書李鼎元，勅封爾為琉球國中山王，并賜爾及妃文幣等物。爾其敬承渥眷，懋紹先猷；益毖肫忱，彌勤翼戴。康乃心而顧乃徳，率由典常。視爾師，而寧爾邦。愼固封守，嚮風慕義。聿膺褒渥於新綸，守典承休，遥奉聲靈於奕葉。欽哉。特諭。

〈正使趙文楷題瑞泉，書「暘谷靈源」四字獻王，隨設建碑〉

本年冬，冊使趙文楷、李鼎元等囘朝。時遣王舅毛國棟、紫金大夫鄭得功、使者向天禧等，齎捧表章、貢物，坐駕頭號船，與冊使寶船一齊開洋，至閩入京，恭謝天恩；兼太上皇帝崩，進香。皇上謁陵囘鑾，王舅以下至紫金大夫、都通事，例外奉旨，在東華門外贍仰天顔。此時奉命在太和殿側伺候。又奉上諭，在壽皇殿謁拜太上皇帝神位；隨在二門外，行三跪九叩頭禮。且皇上恭謁裕陵，該使臣等，在朝陽門外跪送聖駕。皇上囘鑾，亦在朝陽門外跪迎聖駕。且皇上祭太廟，該使臣等在午門外跪送聖駕。囘鑾之時，同朝鮮國使臣跪接聖駕。自茲囘舘，賞賜克食，菓子二盤、羊肉一盤。且皇上幸圓明園，該使臣等奉命，伺候三座門外。賞賜克食，菓子二盤、羊肉一盤。駕過之時，同朝鮮國使臣跪送聖駕。且皇上詣天壇齋宿，該使臣等，與朝鮮國使臣同在午門外站班。賞賜克食，菓子二盤、羊肉一盤。駕過之時，跪送皇上。禮成還宮，亦在午門外跪迎。自茲囘舘，賞賜克食，菓子二盤、羊肉一盤。且皇上陞太和殿，該使臣等同朝鮮國使臣，附於百官之末行禮。且在天安門外頒發冊立皇后恩詔。該使臣等隨班行禮，併有跪送聖駕。則分人數行之處，自禮部序班。馬老爺聞之。該使臣等隨於百官之末，在于門樓，恭聞宣讀恩詔，行三跪九叩頭禮。且皇上幸圓明園，該使臣等在三座門外跪送聖駕。是日在于露臺，賞賜王舅、紫金大夫、使者、都通事、王舅通事、大夫通事，毎員帽子各一件、紗掛子各一領、紗袍子各一領、兩接杉各一領、石帶各一條、緞襪子各一對、緞官鞋各一對；大文以下至於跟伴，賞賜毎人帽子各一件、繭紬袍子各一領、繭紬衫各一領、石帶各一條、布襪子各一對、布官鞋各一對。該使臣等行一跪三叩頭禮。又在公舘恭蒙頒發詔勅。在禮部衙門，蒙賜下馬宴；在公舘，蒙賜上馬宴。且在京之間，著内務府官等直於公舘，毎日看問膳調。添省物件，多蒙格外撫恤。且公私有事時，沐撥公車；至跟伴等，各得坐車。此誠無窮鴻恩。其餘公務如例。全竣囘國。〈紫金大夫鄭得功宮城親方，囘到福州，染病身故。庚申年，有那覇府西村仲地親雲上十二反帆馬艦一隻、通船人數共二十八人，爲夏運送到於薩州。囘棹之時，陡逢逆風，折斷帆檣，漂流無方。又被風浪折楫，船身就弱，難以保久。火速把七分板，添棚杉板，裝載白米一擔併水壷等項，未移時刻，本船覆沒。通船人數共駕杉板，任風漂流。益逢風波之猛，甚是危急。乃不得巳，所載物件，盡行打吊，號腹待斃。幸見島嶼浮海，盡力欲以逃命於此。奈被風波吹放，不得駛泊。失食日久，死在旦夕。雖各斬髪許願，然十三人既及餓死，又不知何處。見有一島。此時風雨仍猛，所坐杉板擱礁損壞。十五人浮揚彼島之時，一人溺死，骸骨揚濱，即行埋葬。而向路上往還之人，地方消息，把手相通，把文相問，方知是安南國。未幾，有人十三口，來探問漂流縁由，言語不通。且久飢渇，各要昏迷。因此其人相攜各手，到附近廟登，時給粥，少甦殘喘。未歴多時，又有地方官來問。乃將係琉球國之人乞送福州，囘籍縁由，書記叩懇。隨給毎人麥各三合，以爲糧食。令設通事撥小舟解送和義府。又有地方官叫召一人，即令當間，隨伴地方通事到官府前。官府細問來歴。當間寫字囘覆。奈無賜發糧食毎日隨同通事，乞食人家，且喫草料，聊全蟻命。常將護送福州縁由托頼通事，據覆解送福州，是所不能，各自可赴等語。無奈之何，各議不論何方，命之所及，當自走赴。遂致起程，處處乞食，日喫一次。或有絶食，漸到會安庯。即有官府給米三斗，併官照一道，于此投照各處。乞糧正走路。時赴到黎京，蒙地方官酌給糧食一日三次。且賞毎人布衫各一領、布袴子各一腰，併賜宴筵，令設通事護送諒山城。又蒙地方官賞下老酒十硣、豚肉十斤、鴨二羽、白米一斗，令設通事護送南海縣。又蒙縣官賞賜毎人濟布古馬褂各一領、豚肉二十斤併鹽魚等項。奈在此處病故一名，即蒙官府査見，賜棺埋葬，其餘解送。赴閩之時，二人在老龍、長樂等縣病故，埋葬如前，其餘解送閩驛。淹留之間，蒙布政司給與口糧。除在舘病故一名，其餘配搭接囘國使船隻囘國〉

本年冬，遣耳目官向必顯、正議大夫阮翼等，捧表章、方物。坐駕二號船，與封舟一齊開洋，至閩入京。皇上祭太廟囘鑾，正副使額外奉旨，在午門外，同朝鮮國使臣跪接聖駕。囘舘之後，賞賜克食，菓子二盤、羊肉一盤。且皇上幸圓明園，該使臣等左三座門伺候。賞賜克食，菓子二盤、羊肉一盤。聖駕行過之時，同朝鮮國使臣跪送。且皇上詣天壇，該使者等在午門外，同朝鮮國使臣站班。賞賜克食，菓子二盤、羊肉一盤。鑾過之時，跪送聖駕。皇上囘宮之時，亦在該門跪接同前。該使者等囘舘之後，賞賜克食，菓子二盤、羊肉一盤。且在天安門外頒發冊立皇后恩詔。該使者等隨伴行禮，併有跪送聖駕。則當分人行之縁由，自禮部序班馬老爺聞之，該使者等附於百官之末，在于門樓，恭聞宣讀恩詔，行三跪九叩頭禮。且幸圓明園，該使者等在三座門外跪送聖駕。是日，在于露臺，賞賜正副使併都通事凉帽子各一件、石帶各一條、紗褂子各一領、紗袍子各一領、兩接衫各一領、緞袷襪子各一對、緞官靴各一對；又賞賜大文以下隨伴凉帽子各一件、石帶各一條、繭紬袍子各一領、繭紬衫各一領、布襪子各一對、布官靴各一對。該使者等行一跪三叩頭禮。且幸圓明園囘鑾，該使者等奉旨，在神武門外跪請聖安。在二間半許，暫停鑾駕。特令禮部侍郎英大人諭曉：「爾等歸國，以問國王平安之旨傳知。」遵即囘奏：「叨蒙天語，使臣歸國，宣達國王。」且在京間，有公私事之時，蒙撥公車；至於隨伴，皆得坐車。如此叨沐例外撫恤優厚，此誠千載未有之榮光也。其餘公務如例。全竣囘國〈辛酉年，泊村比嘉六端帆馬艦一隻、通船人口一十九名，在宮古島裝載年貢，彼地開船。不料洋中陡逢颶風，甚致危急。去棄貨物，漂到浙江省寧波府鎭海縣。蒙地方官毎人給與糧食及布綿𧙥袴各一領、蒲團十個，併修理船隻，解送福州。令遊學鄭友義爲其通事，囘國。又若狡町村具志六端帆馬艦一隻、通船人數一十四名，要到宮古島搬運年貢，那覇開船。奈洋中多方逢危難，飄到台州府太平縣。蒙地方官毎人給予廩餼，及布綿𧙥袴各一領、蒲團七個，併修整船隻。其人數内一名病故，隨彼地方官給棺埋葬。其餘一十三人護送到閩，令遊學蔡濂爲其通事，囘國。又泊村松茂良六端帆馬艦一隻、通船人口一十二名，要到八重山島載運年貢，泊津開駕。詎想在洋逢颶，漂到浙江省臨海縣。蒙地方官毎人給予糧米、布𧙥、布袴各一領。所有本船，在彼地方損壞，隨賜其價銀，解送福州。其内二名病故；其餘一十名附搭若狡町村具志馬艦囘國。又辛酉正月，江南省通州商船一隻、通船人口一十名，漂到大島。二月解來泊村，照例養贍，附搭接囘國使船隻，送囘原籍。庚申年，有大島東間切安慶名村雲正三反帆船一隻、通船人數共是七名，既到鬼界買賣。囘棹之時，陡遇逆風，十死一生，漂收呂宋國。覇端洋面，衝礁打壞。通船人數浮揚逃命。蒙地方官酌賜糧米，解送福州。除病故二名外，其餘五名配搭接貢船囘國。又辛酉年，有那覇府西村知念筑登之五反帆馬艦一隻、人數九名，赴宮古島之時，逢着逆風，漂收江南省海門地方，船身就壞，海水浸入。且又小船不堪以航遠海，蒙地方官就地變價，夜以繼日，解送福州。又蒙地方官毎日贍養三次。且蒙賞賜毎人銀子各四兩、𧙥衣袴各一件、夏衫各一領、帽子各一件、蚊帳五架、澁扇場子各一握、包襪各一張、襪子各一對、鞋子各一對、大碗一付、中茶碗一付、菜皿一付、洗臉盤四個、食盤二個、蓆子四張，護送閩驛，附搭接貢船囘國。又辛酉年，有泉崎村與座筑登之六反帆船一隻，在宮古島裝載貢米、公布，人數八人。連其公布宰領下地仁屋、富盛仁屋二人，隨伴四人，共十四人。又有泊村照屋筑登之親雲上三反帆船一隻、人數六人到國頭郡，要買火柴。泊津開船，洋中逢風，漂收宮古島，就地裝載貢米等件。彼船一齊囘棹之時，風陡對頭，不能駕駛。振盡心力，欲收久米島兼城津，奈難灣收。在于其島洋面，兩隻下碇，火速稟明。彼鳥在番，派撥拉船。奈風波猛，不得拉進。于比貢布宰領二人、隨伴四人，共駕拉船，捧貢布而卸岸。但漸風波猛荒，兩隻吹斷碇繩，隨風流離。彼與座船折斷大檣，不知何處。見有一島，兩隻抛碇。此時幸有釣舟走過，問知寧波府象山縣内石浦地方，起碇進港。蒙地方官贍養兩隻人數，且與座船所屬人數。兩次蒙賜豚肉三斤半、冬瓜一粒、老酒四十硣、豆腐五斤、自米六升、鹽二升、豚頭一塊、饅頭一盤。又照屋船所駕人數，兩次蒙賜豚肉三斤、冬瓜一粒、老酒三十硣、豆腐四斤、白米五升、鹽一升、豚頭一塊、饅頭一盤。又兩隻難人蒙賜裝棉衣各一領、銀子各四兩。且兩隻修整堅固。賞下槓繩等件。又賜十日行糧，配搭通事各一人，派撥哨船十五隻。護送福州之時，又三盤温州府哨船官，賜與座船人白米一斗，照屋船人白米一斗五升。且福寧府福鼎縣官人賞賜兩船槓繩等件，護送閩馹，留在之間。荷蒙布政司給予糧米銀與座一船，令勤學阮世榮爲其通事；照屋一船，令勤學染文在爲其通事，各共囘國。又壬戌年十一月，有浙江省杭州府仁和縣船戸祝平安等九十三人，洋中被風，折楫伐檣，漂收久志間切慶佐次村洋面。奈其處風波猛，拉進本〔部〕間切大浦港，修葺堅固，坐駕原船開洋〉

六年辛酉，新建國學。[3]

本年，向文龍續法司向天廸而任法司。

七年壬戌，遣耳目官向銓、正議大夫梁煥等奉表入京貢方物；且遣官生向尋思、向世徳、鄭邦孝、周崇鐈等四人入監讀書。壬戌十月六日開船，未到中華。會經移咨探問，無有踪跡。〈副官生向善榮、毛長芳、蔡戴聖、蔡思恭，原是入監肄業。官生四人，而有跟伴四名，茲欲加増人數，入監讀書，以廣教化。備由咨請禮部，官生四人外，選官家子弟四人，充跟伴之數内，名副官生。[4]壬戌年，西村宮城筑登之親雲上六端帆馬艦一隻，所坐人數共十四人，要往宮古島裝運年貢。那覇開船，在洋遭風，漂到浙江省温州府永嘉縣。蒙地方官妥爲贍養，毎人賜衣裳各一領，及修葺船隻。其人數内，一人病故，彼地方官賜棺及衣裳二領，以為理葬；其餘十三人解送福州。隨荷布政司發賜糧銀糧米折價，令勤學鄭克明宮城里之子為其通事，囘國。又泊村名城筑登之七端帆馬艦一隻、人數九人，泉崎村富村里之子六端帆馬艦一隻、人數十一人，倶要往宮古島搬運賦税，那覇開船。洋中遭風，飄到浙江省台州府臨海縣。蒙地方官贍養毎人給予衫袴襪鞋子各一件，并給槓椇，解送福州。隨蒙布政司發賜銀糧折價。其内一人，在福病故。現在人數，令勤學陳志源仲本通事親雲上及梁鴻業亀島秀才兩人為其通事，分坐原船兩隻囘國。又泊村名城筑登之親雲上六反帆馬艦一隻、人數六人，要赴宮古島載運貢税。那覇開船，遭着逆風，漂到浙江省寧波府象山縣。蒙地方官撫恤，毎人賜衣裳各一領，解送福州。荷布政司發賜銀糧折價。其船身弱，難以渉洋，就地變賣。其人數，以各二人配搭二號貢船，及富村、名城等船囘國。又癸亥年，泉崎村新垣六反帆馬艦一隻、通船人數十一人，要到八重山搬運年貢，那覇開船。奈在洋遇颶，斷檣折楫，任風流蕩，漂到浙江省定海縣。蒙承地方官毎人給予廩餼及纊𧙥袴各一領、氈帽各一件、襪子各一對、鞋子各一足，併補賜所欠槓椇。且一名染病身故，賜棺埋葬；其餘人數護送到閩。蒙布政司發給廩糧，令勤學林興恭爲其通事。囘國之時，中洋遭風。駕駛此方，自此囘國。又同年，東村我加古筑登之六反帆馬艦一隻、通船人口十人，到八重山裝載貢賦。彼地開駕，在洋甚及危急，終漂收浙江省定海縣。蒙承地方官皆爲贍養，毎人給與纊𧙥袴各一領、氈帽各一件、襪子各一對、鞋子各一足，併修整船隻，更賜所缺槓椇，護送到閩。蒙布政司發給糧食，令勤學陳允恭爲其通事。囘國之時，不料半洋遇着逆風。駕到北方，自此囘國。又同年，西村翁長筑登之親雲上十二反帆馬艦一隻、通船人數三十名，爲夏運送。那覇開船，洋中遇風。正在十死一生，所載貨物過半抛去，任風流行，飄收江南省崇明縣。蒙承地方官皆爲贍養，併給所欠槓椇，護送到閩。蒙布政司給予廩糧，令勤學陳善繼爲其通事囘國。又同年夏，楷船一隻、通船人數四十八名，那覇開船。半洋遭颶，斷去大小兩檣，任風流蕩，飄收浙江省臨海縣。所駕原船遇風就弱，是以地方官收買。至其人數，護送致閩。蒙布政司賜下廩餼，以其人數，分搭接貢船及馬艦三隻囘國〉

本年，爲解送難人事。去年十二月，有朝鮮國全羅道羅州牛耳島人數六人，漂到大島，損壞船隻。轉送本地，照例贍養。且有福建省泉州府同安縣徐三貫船隻、人數三十二人，漂到八重山島入表間切多嘉良村洋面，打壞船隻。轉送本地，照例贍養。隨遣都通事鄭世俊、司養贍、大使馬國輪等，坐駕楷船，護送該難人入閩。

本年七月十一日薨。在位八年，壽十九。

王寛仁大度，好學重禮，文風大興，社稷奠安。

尚成王
童名：思徳金。嘉慶五年庚申十月十八日降誕。

父：尚温王

母：聞得大君加那志，童名眞牛金，號仙徳。

尚成王薨逝即日，大臣僉奏：「奉尚哲王第四子尚灝而就大位。」

紀
大清嘉慶八年癸亥即位。

法司官：

毛國棟、馬文瑞、向文龍

本年秋，遣正議大夫梁允功搭接貢船捧咨至閩，以尚温王訃聞于中朝。

本年秋，遣才府翁廷柱徳平里之子親雲上、大通事阮世晉與古田親雲上、脇筆者傳國屏田崎里之子親雲上、總官毛修仁宇久村里之子親雲上，坐駕雇船入閩。其爲役也，上屆壬戌，赴閩之二號貢船，漂到臺灣，擱礁損壞。所坐人數，赤手浮揚，護送福州，來到舘驛。從此告借銀兩，收買公物。雇船囘國，由是坐駕其船，以爲送還。

上屆寅年，送還雇船之時，只有大通事一員，率帶直庫水梢共二十人，載兵器并鐵鎗二十根，以爲遣發。當時遭海賊掠奪貨物。至今海賊愈繁，若人數軍器，遵照舊例遣發。則不虞之時，不能防禦。由是加増員役，并五主格者六人，及跟伴者共十六人。援照上屆酉年接囘王舅之例，加載人數軍器，以入閩省。内洋駕駛之時，偶有賊船三隻，放砲駛近。通船人數皆盡精力，以致防禦。該賊退去。不幾，駕到福州，交還其船，事務全竣。至其人數，配搭接貢船及馬艦三隻囘國。

本年，向大烈續國相尚周而任國相。

本年，毛光國續法司馬文瑞而任法司。

本年十二月二十六日薨。在位一年。壽四。[5]

十三年戊辰夏，冊封正使齊鯤、副使費錫章齎捧詔誥臨國，追封故世子尚成爲中山王，復諭祭故王尚温、尚成。誥曰：

景風式典，紹封兼闡夫幽光；湛露覃禧，錫類不忘於繼序。永孝思而請命，載鑒葵枕；眷忠順，以推恩允綏茅昨。爾琉球國，權署國事。故世子尚成，夙孚民望，攝守藩疆，以稟命之不融。致恩綸之未被，燕翼衍瀛壖之澤，日篤不忘。象賢綿帶砺之休，毋替厥服。茲特追封爾爲琉球國中山王，錫之誥命。於戲！龍光寵荷本支，慰肯構之思；鴻藻榮褒奕葉，奉來庭之職。克膺茂典，永賁遺徽。

尚灝王
童名：思次良金。乾隆五十二年丁未五月二十九日降誕。

父：尚哲王

母：聞得大君加那志，童名眞鍋樽金，號徳澤。

尚成王幼沖而薨。故尚哲王第四子尚灝入繼大統。

妃：佐數按司加那志，童名思亀樽金，號順徳。〈始稱野嵩按司加那志眞鍋樽金，次稱汀間按司加那志。向氏豐見城按司朝興女。乾隆五十六年辛亥九月十三日生。咸豐四年甲寅正月初十日薨。壽六十四。葬于玉陵〉

有二夫人：

具志堅按司，童名眞松金〈向氏名嘉山親雲上朝興女。賜王妹位〉

古波藏按司，童名眞鍋樽，號蘭溪〈向氏伊是名里之子朝猷女〉

又有八妻：

小那覇阿護母志良禮，童名眞牛金，號福岩〈劉氏呉屋子定根女〉

前田阿護母志良禮，童名眞牛金，號蘭室〈史氏前田親雲上友範女〉

座喜味阿護母志良禮，童名眞嘉戸樽，號寂照〈戴氏座喜味子蔡方女〉

又吉阿護母志良禮，童名思戸金，號雪庭〈泉氏又吉筑登之親雲上清照女〉

宮城阿護母志良禮，童名眞鶴金〈泉氏又吉筑登之親雲上清照女〉

上間阿護母志良禮，童名眞勢金〈顧氏玉城筑登之直豐女〉

仲西阿護母志良禮，童名思武樽金，號慈觀〈元氏儀保筑登之宜照女〉

謝名堂阿護母志良禮，童名思亀樽，號貞室〈任氏謝名堂筑登之昌祿女〉

王有九男十七女：

長子曰尚育。〈夫人向氏具志堅按司所生。後登王位〉

次曰尚膺。〈童名、思五良金。嘉慶十八年癸酉十月二十八日降誕。妃向氏所生。同二十年乙亥五月二十四日夭亡。葬于山川御墓。後移葬于玉陵〉

次曰翁長翁主，童名眞鍋樽〈嫁向氏朝武。夫人向氏具志堅按司所生〉

次曰識名翁主，童名思龜樽，號心月〈嫁馬氏良憙。妻戴氏所生〉

次曰尚惇。〈稱大里王子。妻劉氏所生〉

次曰尚怡〈稱眞蒲戸金王子。嘉慶二十一年丙子八月二十八日生。妻戴氏所生。同年十二月十一日夭亡。葬于城間之墓〉

次曰聞得大君加那志，童名眞鶴金〈嫁向氏朝敕。妻史氏所生〉

次曰尚健。〈稱伊江王子。妻劉氏所生〉

次曰安室翁主，童名眞牛金，號春澤〈嫁蔡氏得宜。妻泉氏眞鶴金所生〉

次曰嘉味田翁主，童名眞呉勢金，號慈光〈嫁向氏朝典。妻泉氏思戸金所生〉

次曰思亀樽翁主。〈無後。妻泉氏眞鶴金所生〉

次曰嘉手苅翁主，童名眞鶴金，號善室〈嫁向氏朝陳。妻泉氏思戸金所生〉

次曰小那覇翁主，童名眞鍋樽，號玉蓮〈嫁向氏朝信。妻泉氏眞鶴金所生〉

次曰與那覇翁主，童名思亀樽，號眞水〈嫁金氏安惟。至後來歸。妻泉氏思戸金所生〉

次曰石嶺翁主，童名眞麻刈金，號秋月〈無後。妻泉氏眞鶴金所生〉

次曰牧志翁主，童名思戸金，號梅心〈嫁向氏朝保。妻顧氏所生〉

次曰尚謙。〈稱義村王子。妻泉氏思戸金所生〉

次曰思戸金翁主。〈無後。妻泉氏眞鶴金所生〉

次曰安里翁主，童名眞牛金〈嫁向氏朝平。妻顧氏所生〉

次曰尚愼。〈稱玉川王子。妻元氏所生〉

次曰眞鍋樽翁主。〈無後。妻泉氏眞鶴金所生〉

次曰宮平翁主，童名眞嘉戸樽〈嫁向氏朝敕。妻泉氏思戸金所生〉

次曰眞牛金翁主。〈無後〉

次曰尚腆。〈稱眞蒲戸金王子。道光九年己丑四月二十二日生。道光十三年癸巳五月六日殤。葬于城間御墓。道光十四年甲午六月四日，移葬于西玉陵〉

次曰尚脩。〈稱名護王子〉

次曰掛保久翁主、童名、思武太金〈嫁楊氏昌章。倶妻泉氏眞鶴金所生〉

附紀
乾隆六十年乙卯九月初三日，領具志頭，并知行高三百斛。

紀
大清嘉慶九年甲子即位。

國相：尚大烈

法司官：

毛國棟、向文龍、毛光國。

本年，遣耳目官毛廷勷、正議大夫鄭國鼎等奉表入京貢方物；并遣正議大夫蔡邦錦，附搭二號船，捧咨至閩，以世子尚成訃聞于中朝。又，上屆壬戌年所遣官生，至今未見下落。由是再遣官生向邦正、毛邦俊、梁文翼、楊徳昌等入監習業。隨即照例，給與日用食物、四季衣服、舖蓋、筆紙墨、銀兩等；從人亦給口糧食物、衣服舖蓋。禮待甚厚。〈遣副官生伯恢緒、榮景祉、孫國棟、紅泰煕等，同于官生入監習業。是以行咨閩省，隨該官具奏達聖聰。奉旨遣副官生洵屬格外，令其歸國等因，遵丙寅年附搭進貢船囘國〉皇上行幸瀛臺，正副使額外奉旨，在西華門外恭迎聖駕。扈到瀛臺，在其外，頒賜饅頭一碟，并賞看池氷上諸藝。還駕之時，扈到西華門外，且賞賜鱘鰉魚一尾。且正副使在鴻臚寺衙門演禮之時，賞賜囘子乾葡萄。且於公舘，賞賜正副使以下跟伴帽子、衣服、棉襪、官鞋等件。且在紫光閣，應賜宴莚。然因國喪未闋，無有賜宴。加賞正使各色緞十四疋及荷包三對；加賞副使各色緞十疋及荷包三對。且皇上幸圓明園，奉旨在西三座門外恭送聖駕。時蒙皇上暫停御馬，諭問王世孫平安，囘國傳知。隨令傳譯通事囘奏，歸國之時，宣告諭旨。其餘公務如例，全竣囘國。〈甲子年，那覇船一隻、人數九名，漂到江蘇上海縣。該地方官以洋匪未靖，恐有不擬之憂。起陸，伴送閩省。而留在之際，蒙賜糧銀。既而因本船解運福州，與貢船一同囘國。乙丑年，那覇府大城馬艦一隻、所坐人數九名，漂到浙江寧波府象山縣石浦地方。蒙該地方官恤給衣食銀兩。其内二人染病，即命醫療治，然無有效，遂致病故，隨賜棺埋葬。又蒙修葺船隻，並給槓椇等件。派撥練熟水程者，及遣兵船，護送到閩。但其船身弱，難以渉洋，就地變賣，附搭便船囘國。丙寅年，那覇府友寄馬艦一隻，所坐人數共十六名，内有女四人，漂到臺灣淡水，衝礁破船。通船人數上岸全生，惟有一人淹斃。又蒙該地方官解送臺灣府。其染病者共有三人，即命醫藥治，然無有效，遂以身故，即賜棺埋葬。其餘人數，歴府逢縣，賞賜衣食銀兩等件，解送福州，附搭便船囘國。本年，翁世煌率領跟梢七、搭九名，坐駕海船一隻，漂到福建福寧府烽火門。隨蒙該地方官派撥熟諳水程者，並遣兵船，伴送起帆。毎遇經過之關津，賞賜口糧銀兩，並山海美味，以到福州。隨將難民大城、友寄二隻之人數附搭其船。囘國之時，陡遭颶風，駛到國頭郡伊地村洋面，衝礁破船。當此之時，登岸活者四十七名；溺水死者，翁世煌等五十一名〉

十年乙丑，馬異才續法司向文龍而任法司。

本年冬，有灰色鶴一，偶來遊。是罕有之瑞禽，國人慶頌，以爲國家昇平之兆也。上聞曰：「吉凶之兆，予罔敢知。惟予冲子，不明于徳。仰體我先王之徳行，恐懼修省，祇勤于徳。」

十一年丙寅秋，遣耳目官楊克敦、正議大夫梁邦弼等捧表入京，貢方物；兼請襲封。〈楊克敦在杭州染病身故〉皇上命翰林院編修齊鯤爲冊封正使，命工科給事中費錫章爲其副使。皇帝行幸悦心殿，副使等額外奉旨，在神武門外瞻仰天顔。即奉旨扈聖駕，奉看太液池氷上之諸藝。賞賜克食、餻餅、羊肉。〈行幸之時，跪送跪迎，業經五度。所賞物件如前〉又副使以下，至于從人，加賞衣服、帽襪等件。又副使赴重華宮，入宴，奉看諸藝。賞賜茶葉及玻璃器等七件。又除夕，赴保和殿入宴，又看諸藝。皇上親賜盃酒。又大蒙古包筵宴之時，副使入宴，又看諸藝。皇上親賜盃酒，更加賞錦二疋、各色緞子八疋、荷包三對。又在山高水長看燈戲盒子，賞賜菓盒等物。又元宵，正大高明殿筵宴之時，副使入宴，又看諸藝。皇上親賜盃酒。又在山高水長看燈戲盒子。賞賜同前。又在山高水長召至副使御前。〈皇上經聞副使梁邦弼，憧得官話，親發聖諭。訪問數次，仰答無誤。但不悉記〉諭：「爾等歸國，將問王世孫平安之旨傳知。」遵即叩頭囘奏：「叨蒙天語。使臣歸國，宣達王世孫。」而退就座，看燈戲盒子。賞賜同前。又扈入慶豐圖，賜御茶，看諸藝。且在京之際，額外屡送賜宴卓等於四驛舘，〈宴卓二次，菓二次，餻餅漢羊、鵞鷄魚酒一次〉撫恤優厚。此誠無窮鴻恩也。其餘公務。如例全竣。貢使囘國之時，奉禮部咨，本部議奏：「査琉球國將嘉慶九年貢物，留抵十一年正貢知照。該王世孫在案。今該世孫呈進十一年貢品，則准作十三年正貢。是年應進表文，俟十五年應貢時，一併恭進。是否有，當伏候訓示」等因，「奉旨依議，爲此知照遵行」等因，業經到國。〈丁卯年，有久米島船一隻、通船人數共十三人，飄到浙江寧波府象山縣。即蒙該地方官恵賜衣食銀兩。又因本船朽爛，難以渉洋，賜其船價銀。其内三人染病身故；其餘十人解送福州。隨即二人充爲接封大夫。蔡邦錦跟件，八人附搭頭號，及接貢兩船囘國。十三年戊辰，蘇州府船，其舵工莊蔚廷通船人口共二十名，飄至玉城郡奥武村洋面。但在其處，不便修葺。駕運泊港，修整船隻。發給糧食槓椇，坐駕原船，以歸本籍。又本年，浙江省寧波府鄴縣船，其舵工盛瑞生、通船人口共二十一名，飄到八重山石垣郡崎枝村。照例贍養，修整船隻，發給槓椇，而囘本籍。又十二年丁卯，泊村五端帆船一隻、通船人口五名，飄至浙江省寧波府象山縣石浦。蒙地方官賞賜衣食銀兩，修整船隻，發給槓椇。又翌年戊辰，兼城郡糸滿村漁船二隻、通船人數六名，一隻飄至該省象山縣石浦。賞地方官照例贍養，賞給銀兩。至于其船，就地燒化。配搭該泊船，派撥兵船幾十隻解送福州。一隻飄至臺灣府鳳山縣，蒙地方官賞給衣食等項。至於厥船，就地燒化。解送福州之時，蒙各地方官，賞給銀兩等項。又恩納郡仲間村二端帆船一隻、所坐人數六名，飄抵台州府臨海縣。蒙地方官賞賜衣食銀兩。其船扁小，難渉大洋，即就地變賣，將前項三隻人數，附搭謝恩船囘國〉

十二年丁卯秋,遣正議大夫蔡邦錦坐駕接貢船，捧咨到閩，迎接冊使，搭駕封船囘國。

十三年戊辰夏，冊封正使齊鯤、副使費錫章齎捧詔勅臨國，追封故世子尚成，復諭祭故王尚温、尚成，襲封王世孫尚灝爲中山王。詔曰：

朕惟聲教覃敷，綏遠懋柔懷之典；藩維永固，褒庸勵翼戴之忱。昭燕譽，以凝禧。箕裘載纉，詣鴻臚而獻款，綸綍宜頒。爾琉球國，受職中華，符分瀚島；承麻奕葉，壤鞏瀛壖。中山王世孫尚灝，廸惟前光，用承家以開國；繩其祖武，能移孝以作忠。嚴申畫而拱紫宸，金鼇奠海；矢寅恭而將丹悃，石鮔趨風。共球勿懈於朝宗，帶砺允膺夫疆服。茲以序當主鬯，表懇嗣符。特遣正使翰林院編修齊鯤、副使工科給事中費錫章賚詔，往封爾爲琉球國中山王。爾國臣工以曁士庶，其咸輔乃王，益勵恪恭；永延祉祚，綏爰有衆。望協乎宜民宜人。欽乃攸司。勳懋乎維屏維翰。翊皇圖於清晏，式孚三錫之崇褒；保世守以敉寧，長荷九重之渥眷。故茲誥示，咸使聞知。

勅曰：

惟爾世隷藩維，職修方貢；象賢貞度，廸儀矩於觿辰；燕譽延光，振英聲於寶冑。茲以系膺紹序，誠籲求章。敂關遥羾於鴻臣，夐贐遄中夫鰈水。雲疆宅宇，虔賚葵表。以臚忱，水驛宣綸。俾紹茅封而衍緒。眷忠猷之世篤，詒厥孫謀；勗寵命以時忱，昭哉嗣服。特遣正使翰林院編修齊鯤、副使工科給事中費錫章，勅封爾爲琉球國中山王，并賜爾及妃文幣等物。爾其祗承恩賚，敬率典常，聿膺蕩節之新榮，允副楓延之篤眷。修其禮物，攄夙悃於共球；質爾人民，廸前光於帶砺。繩武稟箕裘之訓，亮釆有邦；承祧綏磐石之宗，増修於徳。欽哉。特諭。

〈正使齊鯤題于瑞泉，書「活潑潑地」四字獻王。隨鐫碑建焉〉

本年冬，冊使囘朝。時遣王舅毛光國、紫金大夫鄭章觀、使者毛維新等齎捧表章、禮物，坐駕頭號船，與冊使寶船，一齊開洋，至閩入京，恭謝天恩。〈嘉慶四年，呈進高宗純皇帝前請安禮物，即留抵下次貢物，免一貢等旨，禮部移來。由是再三奏請按期進貢。奈縁不准所請，欽遵恩旨，留止今年進貢〉皇上詣萬壽山，王舅以下在棗園門贍仰天顔。是日賞賜該使臣羊肉一方、奶餅一盤、饅首一盤。且皇上自園進城，該使臣在西三座門外跪迎聖駕。是日赴鴻臚寺演禮。且皇上恭謁東陵，該使臣右齊化門外跪送聖駕。謁畢，同鑾之日，該使臣在外東華門内，百官之末，跪迎聖駕。且皇上祭先農壇，該使臣在先農壇門外跪請聖安囘館。凡事撫恤優厚，此誠無窮鴻恩。其餘公務。如例全竣。并帶官生向邦正、毛邦俊、梁文翼、楊徳昌等囘國。〈己巳年，楷船一隻、通船人口共五十餘二名，赴大島時洋中遭風，漂到山東登州府榮成縣。隨蒙該地方官頒賜衣服之外，見本船無有槓椇，難以駕囘，發賜其船價銀。解送福州之時，沿路地方官恤賜衣服。其内二名染病身故，其餘人口搭護送船囘國。又泊村船一隻，所坐人名共一十餘六人，逢着逆風，飄到浙江寧波府定海縣。隨蒙該地方官頒賜衣食之外，修整船隻，解送福州之時。在洋破船，乃由陸路送到舘驛，配搭接囘國使船隻囘國。又沖永良部島船一隻，通船人名共計六名，飄收呂宋國馬瞻島地方，船隻撃碎。此時一名淹斃。其餘人名，蒙承送到廣東之時，各處地方官恤給衣食銀兩等件，轉送福州安插舘驛，配搭接囘員役船隻囘國〉

十四年己巳，皇上特賜恩詔一道。

十五年庚午，遣都通事魏崇仁、司養贍大使馬世倬等坐駕海船，護送江南蘇州府鎮洋縣漂來商民一十七名，以入閩省。

本年，遣耳目官向國柱、正議大夫蔡肇業等奉表入京貢方物，併遣官生毛世輝、馬執宏、陳善繼、梁元樞等四人入監讀書。隨即照例，給與日用食物、四季衣服舖蓋、筆紙墨、銀兩等件；從人亦給口糧食物、衣服舖蓋，禮待甚厚。皇上謁太廟，額外奉旨，在午門外恭迎聖駕。又幸圓明園，在西三座門外跪送聖駕。又於圓明園召入正副使及都通事，賜寓於娘娘廟。又入同樂殿聽戲，賞賜克食、猪肉、菓子各色、東道盆、滿州御茶、茶膏等件。又蒙皇上發懷柔遠人之至意，傳旨召入，就坐宜位聽戲。因在上座聽戲，賞賜克食同前，並賞正副使、及都通事器物類。又逢皇上萬壽聖節，陞正大光明殿，在于庭上，遵同王爺及衆官行禮。是日，扈入同樂殿，賞賜克食、熟棉羊肉、菓子各色、御茶等件；並賞正副使及都通事緞疋、器物等件。又入同樂殿，賞賜克食、羊肉、菓子各色、東道盆、御茶等件。又王爺等奉旨，捧來緞疋、器物等件，在于御庭，賞賜正副使，直引進御前，瞻仰天顔。時蒙皇上諭問：「國王好麼？」遵令傳譯通事囘奏：「國王叨蒙皇上鴻福平安。」已而恩准，退座囘舘。又皇上自圓明園進城，在西三座門外跪迎聖駕。又詣紫光閣，在神武門外跪請聖安。時蒙皇上傳旨，兪允歸國，在神武門外瞻仰天顔。即禮部大人轉奏前由，該使臣囘舘。又在公舘頒賞正副使以下從人帽子、衣服、襪子、靴子等件。又在禮部衙門蒙賜下馬宴。又在公舘蒙賜上馬宴。此誠千載未有之奇逢，百世無窮之榮光也。其餘公務如例，全竣囘國。〈庚午年，泊村船一隻，所坐人數共一十三名，飄到江南省楊州府東臺縣，衝礁破船。蒙該地方官頒賜衣服；由陸路護送福州之時，沿路地方官亦給銀兩等件。送到琉舘，附搭貢船囘國。又名護郡宇茂佐船一隻，通船人數共計七名，飄入山東省膠州地方，衝礁損破。蒙該地方官頒給衣服銀兩；由陸路解送福州之時，沿路地方官亦給棉布各一疋、烟包各兩個。送到琉舘，配搭貢船囘國。又大宜味郡津波船一隻，所坐人數共計九名，飄收臺灣府淡水鷄篭口地方。蒙該地方官妥爲贍養之外，又見該原船年代歴久，難以駕囘，發賜其船價銀。解送福州之時，沿路地方官亦給衣服銀兩等件，送到琉舘。其内一名染病身故，其餘人數，配搭貢船囘國。庚午年，有八重山船一隻，所坐人數共計四十餘二名，裝載年貢，運納本國。囘棹之時，洋中遇風，不知何地。高山之下，抛椗灣泊。此時該處人民結夥成群，倶爲異粉，攜帶武器，登來船上。所有貨物及諸器等件，盡行奪取，而至本船被風波吹流。當此之時，幸有中國人來到，告知此地臺灣府四浮鑾。隨求其救助性命。由此該人率到村中養贍。即而該中國人及該處人民等，要解送官府衙門，一齋起程。奈到半途忽起逆心，不肯護送。由此，不得已，自覓道歩行之時，又遇着帶武器者七八人，搶去衣裳簪子等類。而又山中失路，三四日之間，採食樹實。仍歸到中國人所居村落，又請養贍。並不肯聽從。由是轉到噶瑪蘭地方，請求送到官員衙門。該處人，要俟翌年三月護送，猶爲養贍。但因日食缺乏，辭其養贍。由此，各丐食。聊延性命之時，幸有華船飄到彼處，隨求搭送。奈因人數甚多，不許搭送。由是，其多人數留居彼地方。只將伊是名仁屋及其跟件，附搭彼船，先去鳳山縣，轉到臺灣府城；至其餘人數，亦稟請解送。即蒙該地方官親往率來，妥爲養贍之外，又蒙該地方官，並鳳山縣、枋寮縣、厦門等處官員發賜衣服並着物番錢等項。彼人數内，一十六名病故，其六人被生番戕害。其四人山中逃去之時，身體疲病，不能跑走，留居山中。由此，臺灣府特遣官員査訪，不知下落。其三人渡溪之時失足淹斃。其餘人數，解送福州，配搭接貢船囘國。辛未年，有泊村七端帆馬艦一隻，所駕人數共十二名，要赴八重山載運年貢，本港開船。逢風，去棄貨物，飄到臺灣淡水地方。蒙該處地方官妥爲養贍。又因其船身弱，難以修理，賜船價銀，並所剩貨物價銀。解送福州，配搭接貢船囘國。同年，兼城縣糸滿村人連縛小船四隻，所坐人數共計八人，要赴久米島捕魚，本地開船。陡遇風波猛起，任風飄流，收到福州閩安鎮地方。蒙該地方護送，到省安插舘驛。其船三隻，在閩燒化。一隻載接貢船囘國〉

十六年辛未十月初九日，因向文和等重修王殿告成，而遷于新殿。

本年，馬應昌續法司毛國棟而任法司。

十七年壬申，遣耳目官向謹、正議大夫毛廷器等奉表入京，貢方物。皇上幸圓明園，正副使額外奉旨，在西三座門外恭送聖駕。皇上自園進城，亦在西三座門外跪迎聖駕。賞賜鱘鰉魚一尾、大蜜柑一桶、廣澄一桶、崗榴一桶。又幸祈穀壇，在午門前跪送聖駕。賞賜克食、饅頭。又自祈穀壇直幸圓明園，在午門前跪送聖駕。又正副使、都通事，奉命到圓明園瞻仰天顔；賞看跌打、相撲、烟火諸藝；賞賜元宵、東道盆；賜寓於娘娘廟。此時正使患病，不赴。又叨蒙皇上遣大臣于娘娘廟諭傳，賞看諸藝。遵即副使、都通事進到山高水長殿。此時召入副使於御前，瞻仰天顔，并賞看跌打、相撲、烟火、歌舞及諸藝；賞賜元宵、東道盆。又奉旨，扈赴慶豐圖。賞賜滿州御茶。且囘舘之後。自正副使以至從人，賞賜帽子、衣裳。又召入正副使，於正大光明殿瞻仰天顔。賞賜筵宴，賞看諸藝。皇上親賜盃酒。又蒙召山高水長殿，賞看跌打、相撲、烟火及諸藝；且賞賜元宵、東道盆。又囘舘之後，送賜各色交盛滿席碟。又蒙召入該殿，賞看跌打、相撲、烟火及諸藝，賞賜元宵、東道盆、棉羊肉。又蒙皇上傳旨，兪允歸國。仍囘娘娘廟，且在該廟蒙賜早飯。此誠無窮鴻恩。其餘公務如例，全竣囘國。〈壬申年，楷船一隻，通船人數共三十八名；馬艦一隻，所坐人數共二十八人，赴大島時逢着逆風。楷船飄到福州竿塘。蒙地方官遣撥熟諳水程者，解運中澳。馬艦飄入長樂縣。蒙地方官妥爲贍養，又將其船。運到中澳，各送交存留官。又有久志郡安部村船一隻、人數三名，歸本村之時，飄到興化府南日。偶逢賊船，其所坐船隻及貨物、衣服等件，盡被搶奪。正在赤體，幸華人目撃其危，帶到衙門。蒙地方官妥爲贍養。毎人給與襖袴各一領、蒲團二個、銅錢二千文，送到福州。海防官轉送，交領存留官。既而三隻人數留閩之際，蒙布政司發給糧米價銀併糧銀。更所有楷船，就弱難修，就地變賣。其人數分搭馬艦，併進貢船囘國。癸酉年，西村八反帆馬艦一隻，通船人數九名，要往八重山裝運年貢，在那覇港開船。不料洋中遇着颶風，飄到臺灣府芝葩里，損壞船隻，空身逃命。蒙地方官毎人給衫各一領、袴子各一件、襪子各一對，並給番錢五十員于各人。又有久米山人共計三名，坐駕小舟赴那覇之時，風波怒起，吹放外洋，任風飄入臺灣府金鷄貂。至其船隻，棄于該地。蒙地方官毎人給銅錢各二百文、番錢各二員、鞋子各一對、襪子各一對。又，該兩船人數，蒙金鷄貂地方官毎人給木棉布各二反、番錢各二員，并給賜豚一口、羊一口、鴨四羽、鷄四羽于各人，一同護送到閩。在閩之間，荷蒙布政司頒糧米、糧銀，附搭貢船囘國〉

十九年甲戌，遣耳目官向斌、正議大夫鄭嘉訓等奉表入京貢方物。皇上詣瀛臺，正副使額外奉旨，在西華門外瞻仰天顔。賞賜克食，菓子一件，熟棉羊肉。聖駕過時瞻仰天顔。隨即奉旨，扈赴太液池，賞看氷上拉弓、抛毬諸藝。皇上同駕之時，亦扈到西華門外。賞賜鱘鰉魚一尾、花郷魚六尾、囘子葡萄一袋、硃橘一桶、廣橙一桶、崗橙一桶。又皇上祭太廟，正副使及都通事等，在午門外跪送跪迎。賞賜克食，菓子一鉢，熟羊肉一鉢。又在重華宮御庭，賞看絃歌、跌打等藝，併賜菓子各色、牛奶一鍾。又賞賜克食，各色交盛菓子。又賞賜普泔芽茶二瓶、茶鍾一個、玻璃瓶二個、荷包四個、鼻烟壷一個、廣橙五個、磁碟一個。又召正副使於保和殿御庭，賞賜筵宴，賞看諸藝。召入御前，親賜盃酒，併賞賜菓子木實類滿席二卓、棉羊三疋、魚二十尾、鵝一羽、鷄一羽、黄酒等件。又皇上詣祈穀壇，在午門外跪送跪迎。又皇上詣紫光閣，跪迎聖駕。賞賜筵宴。召入御前，親賜盃酒，併賜克食、菓子，賞看相撲、歌舞及諸藝。加賞正使各色緞十四疋、荷包六個；加賞副使各色緞十足、荷包六個。又皇上幸圓明園，在西三座門外跪送聖駕。且皇上命正副使恭和御製詩章，遵和御韻。賦詩各一首，進呈御覧。又在四驛舘，加賞國王：

緞二走 福字方一百幅

大小絹箋四巻 各色筆四匣

墨四匣 硯二方

雕漆器四件 玻璃器四件。

又特賞和詩正副使緞各一疋、絹箋各二巻、各色筆各二匣、墨各二匣。又在圓明園瞻仰天顔，賞看相撲、跌打、絃歌、烟火等藝，併賞賜元宵，熟羊肉一鉢。又在正大光明殿瞻仰天顔。親賜盃酒，併賜筵宴，賞看諸藝。又在山高水長殿，賞看跌打、相撲、烟火及諸藝，併賜筵宴同前。又在山高水長殿瞻仰天顔。此日，皇上特遣穆大人諭曉：「爾等歸國，以問國王平安之旨傳知。」遵令傳譯。通事囘奏：「使臣歸國，宣達國王。」即而賞看諸藝、烟火，併賞賜元宵、各色交盛菓子、棉羊肉一鉢。此皆千秋難遇之異寵，百世無窮之榮光也。其餘公務。如例全竣。併令官生毛世輝、馬執宏、陳善繼、梁元樞等隨貢使囘國。〈癸酉年，東三錫、向廷材，附搭春運送馬艦，在大島返棹之時，不料洋中，逢着逆風，飄到八重山島。該向廷材就地病故。除本船人數外，亦有搭客四名，通共三十名，該地開船。又逢逆風，飄到浙江省象山縣。蒙地方官發給衣服，修整船隻，解送福州。荷蒙皇上發賜銀兩，坐駕原船囘國。又壬戌年，東士亮搭駕春運送馬艦，通船人數共計四十二名，在大島歸國之時，不料洋中遇着逆風，飄到福建省興化府。蒙地方官給與酒肴及番錢。其内一名就地身故，蒙賜棺木埋葬。其餘人數，又蒙地方官修葺船隻，給與槓椇。解送福州，坐駕原船囘國。又有大飩川村船一隻，所坐人口共計十名，飄入浙江省定海縣。蒙地方官妥爲養贍，毎人給與衣服各二領、蒲團各一個、鞋子各一對、襪子各一對。其内一名就地身故，蒙賜棺木埋葬。又其内一名在洋身歿。其餘人數，又蒙地方官修理船隻，解送福州，坐駕原船囘國。又有泊村船一隻，通船人數共計七名，飄到臺灣府番社。幸遇華人一名，即求助救性命，隨給糧米。是時暴風大作，損壞原船。然通船人數，共得上岸活命。又該華人用心，送到臺灣府城。蒙地方官毎人給與衣服各二領、鞋子各一對、襪子各一對、布各一端、番錢各二圓。更因原船損壞，情實堪憐。乃發賜船價銀，及所廢貨物價銀，解送福州。又有那覇船一隻，通船人數共計九名，飄收浙江省臨海縣。蒙地方官妥爲養贍，毎人給與衣服各二領、鞋子各一對。更縁原船就弱，難以駕囘。乃賜船價銀，及貨物價銀，送到福州。該兩船人數分搭進貢船，併飄風馬艦囘國。又乙亥年，福建省臺灣府鳳山縣商船一隻，船主呉奈、通船人口共計五名，飄至八重山島仲間村。隨即妥爲養贍，修整船隻，發給槓椇，坐駕原船，以歸本籍。乙亥年，有西村宮平筑登之親雲上十二端帆馬艦一隻，通船人數共一十三名，要赴八重山裝運年貢，在那覇港開船。不料洋中遭着逆風，漂到臺灣府鳳山縣屬之打鼓地方。経蒙該地方官恤給口糧并綾木棉布二十六疋、番錢二十六員，坐駕原船。護送到閩之時，灣泊厦門。又蒙該地方官頒賜糧錢、猪肉、老酒等件。時因無順風，該難人等稟請「所有人數先行，由陸護送，又該原船，接續解送」等情。隨蒙撥熟諳道路者，引導解送柔遠驛。既而留閩之間，荷蒙布政使司頒賜糧米、糧銀，續經及船到閩，即坐駕原船囘國〉

二十年乙亥，向承訓續法司毛光國而任法司。

本年，廣東省潮州府澄海縣商船一隻，所坐人數共五十八名，漂到八重山島没，衝礁破船，八名溺死。將該活命人等解來中山。又朝鮮國全羅道船一隻、所坐人數六名，漂收宮古島。該難人等稟稱：「原船古弱，難以駕囘。」即就地燒化，將該難民等解來中山。隨照舊例，養贍該兩案難民人等。特遣才府馬超群、大通事王秉乾等，坐駕楷船一隻，護送閩省。在那覇港開船之後，洋中多遭危難，砍去桅檣，漂到廣東省高州府電白縣。地方即具其由，報明地方官。隨蒙地方官將該難人併其隨帶貨物等件倶已收領。乃云：「本縣並無大木桅料。運到省城，纔可造豎。」既給以兵船、桅帆、繩椇等件，翌年駕到省城虎門地方，造豎桅檣，轉到福州。因無順風，越年留閩。翌年囘國。

二十一年丙子，有江南蘇州府長州縣商船、通船人數。共一百一十三名漂到大島，損壞船隻。轉送本地，照例養贍。隨遣都通事金思明、毛元會、司養贍大使齊愈輝、衛秉衷等，派駕海船二隻護送入閩。

本年，遣耳目官毛維憲、正議大夫蔡次九等奉表入京貢方物。皇上幸悦心殿，正副使臣額外奉旨，在大高殿西邊瞻仰天顔。賞賜克食，菓子一件，熟羊肉一鉢。聖駕過時瞻仰天顔。扈赴悦心殿，賞看跌打，併賜崗榴一桶、蜜柑一桶、廣橙一桶、囘子葡萄一袋。且皇上祭太廟，正副使及都通事等，在午門外跪迎跪送。賞賜克食，菓子一鉢，熟羊肉一鉢。又召入使臣于重華宮，在于庭前，隨百官之班，賞看絃歌、跌打等藝，併賜菓子各色二鉢、牛奶一鍾。更賜克食，各色交盛菓子。賞賜正使普泔芽茶二瓶、磁碟一個、茶鍾一個、玻璃茶碗二個、鼻烟壷一個、荷包四個、廣橙五個；賞賜副使普泔芽茶二瓶、磁碟一個、玻璃茶碗一個、茶鍾一個、鼻烟壷一個、荷包二個、廣橙五個。又在保和殿庭前，隨百官之班，恭霑御宴，賞看諸藝。召入御前，親賜御盃。且特遣官，賜菓子木實類滿席三卓、棉羊三疋、鷄一羽、鵞一羽、魚二十一尾、黄酒三瓶。又皇上詣祈穀壇，在午門外跪送聖駕。賞賜羊肉、菓子。皇上禮成，還宮之時，跪迎聖駕。又皇上幸圓明園，在西三座門外跪送聖駕。又，在圓明園、山高水長殿瞻仰天顔。賞賜御宴，親賜御盃。更賜克食、諸色菓子、羊肉。賞看諸藝。賞賜正使各色緞十四疋、荷包六個；賞賜副使各色緞十疋、荷包六個。又在山高水長殿，賞看相撲、跌打、絃歌、烟火等藝。又賞糖圓、熟羊肉、菓子等件。又在正大光明殿瞻仰天顔。親賜御盃，併賜御宴，賞看諸藝。既歸舘後，送賜其宴餘菓子、木實二卓。又在山高水長殿瞻仰天顔，賞看相撲、跌打、絃歌、烟火等藝。更賞糖圓、熟羊肉、菓子等件。又在山高水長殿，將請安囘國等由，詳明禮部連大人，轉達聖聰。即行愈允。其時叨蒙天語，慰問國王平安。遵即叩頭，囘奏托福。又賞看相撲、跌打、烟火等藝。賞賜糖圓、各色交盛菓子、棉羊肉等件。此誠無窮鴻恩。其餘公務如例。全竣囘國。〈乙亥年，東村船一隻、通船人數共二十三名，要赴宮古島裝運年貢。放洋之後，多遭危難，漂至浙江省寧波府定海縣地方。蒙地方官護送閩省。翌年，在五虎門開船，駛過竿塘洋面，損壞大桅。即仍收囘修整，以行出洋。又復損壞桅檣，收泊福寧府霞浦縣下滸地方。因該原船不行修理，難以放洋囘國，即吊囘福州而行修葺。奈風汛愆期，越年留閩之間，蒙布政司給發糧米價銀，併鹽菜銀等件。至其翌年，坐駕原船囘國。又泊村船一隻，所坐人數共十九人，到宮古島裝載年貢。囘籍之時，陡遭颶風，漂抵臺灣府噶瑪蘭分府地方。蒙地方官養贍修船，送到淡水地方。但因船身古弱，難以駕至福州。就地變價，給領價銀。將該難民等，由水陸送福州。蒙布政司給發糧米、價銀，併鹽菜銀等件，分搭進貢船、東村船囘國。又丙子年，泊村船一隻赴八重山島裝載年貢，配搭該島在番兼本親雲上及其外人數，通船共計二十三人，彼島開船。囘國之時，洋中多遭危難，漂入江南省海州西連口地方。蒙地方官護送省城，既賜兼本親雲上團羽墨紙筆襪等件；更賜其餘人數鞋子各一隻、番錢百塊。但因原船就弱難駕，就地變價。給領價銀，將該難民等由水陸送福州。留閩之際，蒙布政司給發糧米價銀併鹽菜銀等件，分搭進貢船兩隻、護送船三隻囘國。又泊村船一隻，抵八重山島裝載年貢，配搭該島人等通船共二十五名。返棹之時，洋中多遭危難，漂收江南省如皐縣地方。蒙地方官賞給船上人等番錢百塊、米茶菜肉等件。但因原船就弱難駕，就地變價，給領價銀。將該難民人等由水陸送福州。留閩之際，蒙布政司給發糧米價銀併鹽菜銀等件，分搭進貢船兩隻、護送船三隻囘國。又泊村名城馬艦一隻、通船人數一十八名，爲夏運送，那覇開船。洋中多遭艱難，飄到浙江台州府。蒙地方官修葺船隻，護送福州。即將勤學林奕淵爲其通事，在五虎門開船。忽逢逆風，又復飄收福寧府。蒙地方官賞給口糧菜銀，送到琉舘，坐駕原船囘國。又丁丑年，有久高島人三名前赴鳥島，配搭該島人共計七名，坐駕連縛獨木小舟三隻，駕到伊良部島，裝載米豆等件，又要到鳥島。放洋之後，多遭危難，飄收臺灣金包里地方。蒙地方官妥爲養贍，護送艋舳縣。當即縣官變賣小舟三隻，給領番銀八員。又毎人賞給綿襖各一領，由陸送到淡水府。時有鳥島人四名傳染庖瘡，即賜醫療治。賞給袴子、汗褡各一張，布團三張。更有一名身故，即賜棺埋葬。其餘難民解送琉舘，分搭護送船夏運送馬艦兩隻囘國。又有泊村喜瀬馬艦一隻、通船人數七名，赴八重山島解運年貢。囘籍之時，洋中多遭危難，飄到浙江台州府。蒙地方官養贍修船，護送琉舘。即將勤學蔡廷佐爲其通事，坐駕原船囘國。又有泉崎村多嘉良馬艦一隻、所坐人數七名，抵八重山島裝載年貢。囘籍之時，在洋多遭艱難，飄收連江縣奇達地方。蒙閩安鎮老爺撥兵四名，幇駕該船，送到琉舘。即將勤學鄭士弘爲其通事，坐駕原船囘國〉

二十二年丁丑，尚容續國相尚大烈而任國相。

本年，直隷省天津府天津縣商船一隻、所坐人數二十各，在洋遭風，飄到粟國島，衝礁破船。即將該難人等解來中山，照例養瞻。特遣大通事鄭世謨、官舍蔡謨等，坐駕海船一隻，護送閩省。放洋之後，多遭危難，飄收福寧府霞浦縣。蒙地方官打撥兵船四隻護送，望五虎門而去。洋中遭風，甚及危急。但因砍去桅檣，竭力操船。纔凌風涛之險，收到連江縣。蒙地方官恵給番銀二十員，轉送福州。蒙布政司將該難人收領，又詳奏皇上。賞大通事十分銀、十兩四錢七分。賞官舍十分銀、五十二錢二分五厘。賞小文以下官役十分銀、各四錢五分六厘。更賜十分銀、一百六十兩，修理船隻，翌年囘國。

二十三年戊寅，遣耳目官毛惟新、正議大夫鄭克新等奉表入京貢方物。皇上幸瀛臺，正副使額外奉旨，在神武門外瞻仰天顔。扈赴大液池，賞看氷上拉弓、抛毬諸藝，併賜克食、羊肉、饅首、奶餅等件。又召正副使，於重華宮瞻仰天顔。此時，叩蒙天語，慰問國王平安。遵令阿口通事囘奏：「國王恭頼皇上，鴻福平安。」又逢皇上萬壽聖節，在禮部衙門，頒賜國王恩詔一道；之外，同諸官及朝鮮國使臣，在天安門外恭聞宣讀恩詔，行三跪九叩頭禮。訖到太和殿御庭入宴，囘舘之後，送賜其宴。又皇上命正副使恭和御製詩章，遵和御韻，賦詩各一首。進呈御覽。即在圓明園特賞國王：

蠎緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

又賞正副使緞各一疋、絹箋各二巻、筆各二匣、墨各二匣。又在山高水長殿瞻仰天顔，併同朝鮮國使臣，蒙賜御宴。又召御前，親賜御盃；且賜克食、菓子一鉢；賞看相撲、管絃、歌舞及諸藝。又在山高水長殿瞻仰天顔。此時已同朝鮮國使臣，將請安囘國等由，詳明禮部大人，轉達聖聰。即賜兪允。且命禮部大人諭曉：「爾等歸國，將問國王平安之旨傳知。」遵令阿口通事囘奏：「使臣歸國，宣揚聖諭，告知國王。」既而賞看相撲、跌打、絃歌、烟火及諸藝，併賜糖圓、各色交盛菓子、棉羊肉一鉢。此皆千秋難遇之異寵，百世無窮之榮光也。其餘公務如例，全竣囘國。〈己卯年，渡地村古波藏筑登之十端帆馬艦船一隻、通船人數八名，要往宮古島裝運年貢，那覇開船。洋中屡次遭難，漂收浙江省定海縣沈家門。蒙該地方官妥爲養贍，毎人給與帽子各一頂、小襖各一領、長襖各一領、汗褡各一領、袴各一條、被各一件。且修葺船隻，給與槓椇。打撥兵船，護送抵閩。又久米島五端帆船一隻、所坐人數九名，裝載貢米。赴那覇時，洋中屡次遭難，漂到臺灣鷄篭澳。蒙該地方官妥為養贍，毎人給與綿長襖各一領、綿短襖各一領，並給被五張。且因該船就弱，難以駕囘。乃同槓椇、貨物等項變價給領。別配小船，委員護至泉州府蚶江登岸，由陸送閩。即而兩船人數留閩之際，蒙布政司給發口糧鹽菜銀，以其人數配古波藏船一隻，令勤學鄭興孝爲其通事，囘國〉

本年，翁廷棟續法司馬應昌而任法司。

二十五年庚辰，遣耳目官向邦正、正議大夫蔡肇基等奉表入京貢方物。皇上詣雍和宮，正副使、都通事奉旨，在神武門外瞻仰天顔。又正副使等將請恭詣仁宗睿皇帝几筵前行禮等由，預詳禮部大人。蒙准於皇上詣觀徳殿，行五滿月禮時行禮等因。遵正副使、都通事穿着黒棉衣冠，在百官之末行禮。又叨蒙頒賜崇上恭慈皇太后尊號及仁宗睿皇帝神牌，升配圜丘；仁宗睿皇帝孝淑睿皇后神牌，升闋太廟；併冊謚孝穆皇后等寶詔四道。又正副使往還京師，參拜各衙門之禮，因國服未闋，蒙行停止。且總督撫院所賜，筵宴下程，亦行停正。又布政司衙門，査核表文貢物，例賜筵宴。因國服未闋，亦行停止，只有賜下程。其餘公務如例，全竣囘國。〈辛巳年，有大島東間切油井村六端帆船一隻，通船人數六名，開往住用間切貿易。要囘本處，洋中陡遇颶風，漂收朝鮮國。該船破損，難渉風涛，就地燒化。蒙該地方官賞給飲食。内一名在途病故；其餘五名送到盛京地方。蒙該地方官賞給衣食，護送來閩。又有泊村糸數六端帆船一隻，通船人數六名，開往國頭郡貿易。洋中陡遇逆風，漂至大島西間切西古見村。遇有該處民人八名欲往那覇貿易，附搭船内，一共十四人，自大島開船。洋中又復遇逆風，漂至山東省膠州府。蒙該地方官賞給衣食，該州送至菜州。蒙該地方官賞給衣服銀子。該船損破，難以駕囘。將破壞船隻，變價承領。菜州送至山東省濟南府。内一名在途患病身故；其餘十三名，蒙該地方官添賞衣被，該府護送來閩。又有名護間切大兼久村三端帆船一隻，通船人數三名，開往那覇貿易。洋中陡遇逆風，漂至浙江省象山縣潭頭山洋面。蒙該地方官賞給飲食、衣被等項。隨將本船修整，護送來閩。其船破壞，難以渉海，在閩變價。該三案漂風難民，在閩之時，蒙布政司賞給口糧鹽菜銀，附搭護送船囘國〉

本年七月二十五日，嘉慶皇帝崩。八月二十七日，皇次子登極。明年改元爲道光。

道光元年辛巳秋，遣大通事王丕烈、才府傳國屏等，坐駕楷船一隻，護送福建省泉州府同安縣難人二十一名入閩。其難人，即是坐駕船一隻，客歳漂至八重山。船身破壞，難以駕囘，就地燒化。今年五月，將該難人等送來泊村，照例撫恤送囘。

本年，恭蒙皇上頒賜登極寶詔一道、仁宗睿皇帝尊謚詔書一道、遣詔一道。本年秋，遣王舅向廷謀、正議大夫鄭文洙、使者麻克昌等坐駕接貢船，入閩赴京，奉獻方物；慶賀皇上登極；並進仁宗睿皇帝前香貢。皇上祭太廟，正副使、使者、都通事、王舅通事額外奉旨，在午門前瞻仰天顔；又奉旨在壽皇殿行禮。又除正賞外，加賞玉器十件、琺瑯器六件、各色八絲緞二十疋、磁器一百四十件、玻璃器十件、石硯二方、琺瑯爐瓶盒一副；加賞正使王舅一員八絲緞四疋、錦三件、漳絨三巻、五絲緞四疋大荷包一對、小荷包四個，又加賞緞八疋、銀一百兩；加賞副使一員八絲緞三疋、錦二件、漳絨二巻、五絲緞三疋、大荷包一對、小荷包四個；加賞使者、都通事、王舅通事三員五絲緞各四件、銀各三十兩。又皇上出西華門，正副使等，在西華門外瞻仰天顔。此時，將請聖安囘國等由，詳明禮部大人，轉達聖聰。即賜兪允。且命禮部大人諭曉：「爾等歸國，將問國王平安之旨傳知。」遵令傳譯通事囘奏：「使臣歸國，宣揚聖諭，告知國王。」既而囘舘之後，賞賜克食，饅首一碟。又所有禮部例賜下馬宴、上馬宴，〈督、撫〉兩院例賜筵宴下程，皆因國服未闋，無有賞賜。且往還京師參官之禮，亦免擧行。又囘閩以後，頒賜冊立皇后寶詔一道，加上恭慈康豫皇太后徽號賓詔一道。此皆千秋難遇之異寵，百世無窮之榮光也。其餘公務如例。完竣囘國。〈癸未年，有那覇府船四隻，漂入中華。内一隻，西村具志堅筑登之親雲上船、人數八名；又一隻，宮平筑登之船、人數七名，共有八重山裝載年貢，該山返棹。又一隻，宮平筑登之親雲上船、人數二十二名，赴宮古島載運年貢，在那覇港開駕。又一隻，東村我如古仁屋船、人數一十七名，在宮古島裝運年貢，該島返棹。以上各船，在洋遇着逆風。具志堅等船三隻，先後漂到浙江省寧波府定海縣。蒙該地方官撫恤養贍，修葺船隻，護送到閩。獨宮平筑登之船一隻，漂至山東省文登縣。蒙該地方官撫恤養贍，其船傷損，不堪變價給領。將其人數，由陸護送到閩。内四名，均分配搭具志堅、宮平船兩隻，即派撥勤學蔡能述、阮士斌、金上寶等三名爲各船通事，囘國。又三名，附搭二號船囘國。但金上寶所坐船隻，在五虎門開洋，忽然被風吹損大桅。囘至定海，告官改桅，纔得返棹〉

本年，翁宏烈續法司馬異才而任法司。

本年，有福建省泉州府晉江縣商船〈長四丈九尺、濶一丈六尺、深一丈四尺〉一隻，船戸金萬順、通船人數七十五名，漂至八重山與那國東美崎，内一名患病身故。該地方官給與飯食，併爲修葺船隻，及發給槓椇桅木等項，坐駕原船囘籍。

二年壬午，尚廷範續國相尚容後缺，而任國相。

本年，遣耳目官毛樹徳、正議大夫王士惇奉表入京貢方物。叨蒙皇上隆恩，除正賞外，特賜御書匾額「屏翰東南」四字。又皇上袷祭太廟，正副使、都通事，奉旨在午門外瞻仰天顔。正副使即赴重華宮入宴，賞看絃歌諸藝，併賞賜器物食物等件。〈共計十三件〉又在保和殿，同暹羅國使臣賜宴。賞看絃歌諸藝，併召入御前，親賜御盃。且特遣官賜糕子滿席、棉羊魚鵝鷄、黄酒等件。又在太和殿行朝賀禮。朝賀畢，在于御庭賜宴。且因使臣慶賀元旦，加賞正使大巻八絲緞二疋；加賞副使小巻八絲緞一疋。又皇上幸紫光閣，在應宮門跪送聖駕。〈幸時跪迎跪送，共計五次。是時，賞賜糖羔、饅首、奶子〉訖在紫光閣賜宴，賞看絃歌諸藝。且蒙召入御前，親賜御盃。加賞正使錦漳絨緞十四疋、大小荷包六個；加賞副使錦漳絨緞十疋、大小荷包六個。又蒙召入圓明園，奉旨恭和御製詩章各一首，進呈御覽。加賞國王：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

加賞正副使二員大緞各一疋、箋紙各二巻、筆各二匣、墨各二匣。又，正副使兩次在山高水長殿，同暹羅國使臣瞻仰天顔。是日，賞看絃歌、烟火、相撲、跌打等藝，併賞賜糕子、肴、糖圓、熟羊肉等件。又在正大光明殿，同百官及暹羅國使臣安坐賜宴。賞看絃歌諸藝及烟火。且蒙召入御前，親賜御盃。又在山高水長殿，同朝鮮、暹羅等國使臣，將請安囘國等由，詳明禮部大人，轉達聖聰。即賜兪允。且命禮部大人諭曉：「爾等歸國，將問國王平安之旨傳知。」遵即三跪九叩頭，退去就座。賞看絃歌、相撲、跌打、烟火諸藝，併賜各色糕子、糖圓、棉羊肉等件。此誠無窮鴻恩。共餘公務如例，全竣囘國。〈癸未年，有金廣緒坐駕春楷船，通船人數五十人，那覇開駕。洋中陡遇逆風，漂至江南省蘇州府崇明縣，衝礁打碎，通船人數赤身上岸。蒙該地方官賞給衣食，由陸護送到閩。蒙布政使賞給口糧鹽菜銀。内一名染病身故；其餘四十九名分搭接貢船一隻，併護送船二隻、漂風馬艦船囘國。又有與論島船一隻、通船人數三人，往到沖永良部島。囘島之時，有泊村屋比久一名搭船同囘。洋中陡遇逆風，漂至福建省福寧府霞浦縣。蒙該地方官賞給飯食。其船極就朽破，難以渉海，就地變價。由陸送到福州，蒙布政使賞給銀兩口糧鹽菜銀。内一名患病身故；其餘三名分搭接貢船併護送船，囘國。又有泉崎村原國筑登之親雲上馬艦船一隻、通船人數十三名，開往國頭郡。洋中陡遇逆風，漂收浙江省象山縣。蒙該地方官賞給飯食，併爲修補船隻，護送來閩。即將勤學王兆椿爲其通事，坐駕原船囘國。又有久米村仲村渠馬艦船一隻、通船人數十名，開赴宮古島。洋中陡遇逆風，漂至福州府屬白犬洋面。送到柔遠驛，即將勤學鄭嘉謀爲其通事，坐駕原船囘國。又有西村又吉里之子船并泉崎村渡嘉敷筑登之船，及國頭郡與那村船共三隻，漂至中華，衝礁破船。各船人數，分搭原國馬艦船併仲村渠馬艦船兩隻，囘國〉

三年癸未秋，遣大通事梁宏業、陳啓諸、官舍毛必昌、翁邦柱等，派駕楷船馬艦兩隻，護送廣東省潮州府澄海縣難人八十七名入閩。其難人原共九十名，坐駕商船一隻，客歳漂至八重山洋面。原船沈覆，搬坐杉板小船二隻，漂來上岸。隨照例撫恤。將其杉板，就地燒化。除難人二名在山染病身故；外八十八名，今夏送來泊村，内有一名在洋病故，帶來屍身，埋葬泊村地方；其餘照例收養。

本年秋，遣大通事王秉謙、才府齊愈輝、脇筆者敖秉則、總管毛嘉桐等，送還雇募船隻入閩。其般即是客歳，有二號貢船駛到福建省福寧府霞浦縣屬閭頭洋面，衝礁損壞。所坐人數共八十二員名，内一十員名淹斃，其餘赤身上岸。蒙地方官給與衣食，由閭浹汛，護送到閩。得生員役，除借貸銀兩、置買公物外，雇募華船囘國。翌年三月十九日，那覇開駕，二十八日到閩，全還其船。其原坐人數，分搭護送船兩隻囘國。

本年，毛廷勷續法司翁廷棟而任法司。

四年甲申，遣耳目官向廷楷、正議大夫梁光地等奉表入京貢方物。皇上袷祭太廟，正副使都通事額外奉旨，在午門前，同朝鮮國使臣瞻仰天顔。賞賜克食、糕子、羊肉。皇上還宮後，正副使臣蒙召入重華宮賜宴，慰問國王平安，天語煌煌。即正副使拜答國王平安訖，在于御庭，賞看絃歌諸藝，併賜食物器物。又召入保和殿，同朝鮮國使臣，在于御庭賜宴。賞看絃歌諸藝。召入御前，親賜御盃。又在太和殿行元旦朝賀禮訖，賜宴。又皇上幸紫光閣，正副使在應宮門前跪迎聖駕。召入紫光閣賜宴，賞看絃歌諸藝。召入御前，親賜御盃。加賞正使各緞十四疋、荷包三對；副使各緞十疋、荷包三對。又皇上幸正大光明殿，正副使同百官及朝鮮國使臣，在西三座門外一跪一叩頭。赴殿入宴，賞看絃歌諸藝。召入御前，親賜御盃。是日，正副使奉旨，恭和御製詩章各一首進呈御覽。加賞王上：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

加賞正副使二員大緞各一疋、箋紙各二巻、筆各二匣、墨各二匣。又皇上幸山高水長殿，正副使，同朝鮮國使臣，在于御庭，詳明禮部大人，轉請聖安囘國。即賜兪允。且命禮部大人諭曉：「使臣歸國，傳知問國王平安。」遵即三跪九叩頭，退去就座。賞看絃歌、相撲、跌打、烟火諸藝，併賜糖圓、各色糕子、棉羊肉等件。又正副使京囘留閩時，當皇太后五旬萬壽聖節，照例稟官。在柔遠驛神宮，一七日間祈大慶。此誠千秋無窮之榮光也。其餘公務如例，全竣囘國。〈乙酉年，有泊村比嘉筑登之船一隻、通船人數四名，欲赴國頭郡購買柴薪，在泊開船。洋中遭風，針路相失，隨風漂收山東省登州府文登縣屬靖海口洋面。蒙該處官員按名賞給飯食、棉長襖、棉襪鞋。其船隻窄小，兼多損壞。蒙就地變價，由陸路送到福州。又有國頭郡伊地村海船一隻、通船人數八名，裝載公物，到那覇府投納明白。在那覇府開駕囘籍。在洋遭風，漂收姑米山地方灣泊。隨奉該地方官令，裝載糧米併附搭宰領人八名、客人十四名，一共三十名，在姑米山開船。將到那覇府，洋中忽遇颶風大作，去棄糧米，砍斷篷桅，隨風漂流，收入臺灣噶瑪蘭蘇馬賽地方。衝礁撃碎，赤身上岸。有官吏三名訪問來歴。言語不通，以手比勢，以筆寫字，漸供琉球國之人。隨蒙按名賞給飯食、棉襖，轉護送到福州。前項難民等留閩之日，均蒙布政司給發口糧、鹽菜銀，隨護送船二隻囘國之便，附搭兩船囘國。又有本國海船四隻漂至中華。内一隻那覇府西村古波藏仁屋船、人數六名；一隻桃原筑登之船、人數九名。一隻大城筑登之船、人數十名。一隻久米府與座仁屋船、人數七名。古波藏等船三隻，共在八重山裝載年貢，該山返棹。與座船一隻，要往大宜味郡買載柴木，那覇開船；在洋遭風，漂到麻姑山，該山返棹。各船洋中遇着狂風。古波藏船漂收浙江省温州府玉環廳地方，送到西清浦。内一名病故，該地方官給棺收埋。桃原船漂入浙江省台州府臨海縣海門汛地方，送到臨海縣。大城船漂至浙江省寧波府定海縣。與座船漂入浙江省北關地方。均蒙各地方官賞與衣被，撫恤養贍，修理船隻，發給槓椇，委員護駕到閩。在閩之際，又蒙布政司照例賞予廩餼撫恤。即將勤學林興信爲古波藏船通事，將蔡文煥爲桃原船通呈，將金常順爲與座船通事，將蔡能達爲大城船通事，遣發囘國〉

五年乙酉，遣大通事紅泰煕、官舍武弘毅等，坐駕海船一隻，護送福建省泉州府同安縣難人呂正一名，及廣東省潮州府澄海縣難人船戸蔡高泰等二十二名入閩。其呂正原共三十二名，坐駕商船一隻，該縣出口，洋中陡遇颶風，船隻沈覆，淹斃舵梢二十六名。呂正等六名，坐落水櫃，客歳飄來恩納郡中泊村洋面。内五名已死，就地殮埋標記。呂正一名，枵腹待斃。即刻援扶上岸，以粥調養，方得復蘇。隨由陸路護送來到泊村，照例養贍。又其蔡高泰等，坐駕商船一隻，客歳飄來伊是名島屬屋那波島洋面。隨委員役引導該船，送來泊港，照例養贍。本船甚朽，再難渉海。即將本船、杉板船照例燒化。

本年秋，遣都通事孫光裕、官舍呂崇徳等，護送福建難人洪得利等三十八名，朝鮮國難人黄聖巾等五名，坐駕海船一隻，前詣閩省。其洪得利等，即係福建省泉州府同安縣商民。駕船一隻，漂來山南府喜屋武郡外洋。原船破漏沈沒，即跳上杉板小船，隨波漂蕩。漁船護牽登岸。該地方官照例收養，燒化杉板船，送來中山泊村。其黄聖巾等，即係朝鮮國全羅道海南州濟州島難人。駕小海船一隻，漂至本國屬大島笠利郡須野村洋面。該地方官照例收養。其船極小，兼不知針路據詳，燒化。送來中山泊村，倶經照例，撫恤送囘。

六年丙戌，遣紫巾官馬開基、正議大夫梁文翼等進表謝恩。皇上祭大廟之時，正副使臣、北京都通事，同朝鮮使臣，額外在午門前瞻仰天顔。隨即召入使臣，於重華宮賜宴。賞看絃歌諸藝，併加賞玻璃器各二件、鼻烟壷各一個、磁器各二件、柑各五枚、荷包各二對、茶葉瓶各二個。且加賞蜂糕、饅首、柑橙等件。又召入使臣於保和殿，與朝鮮貢使一同賜宴。賞看絃歌諸藝，併召御前，親賜御盃。又在光禄寺衙門，特遣官賜菓子木實、滿席三卓、羊魚鵝鷄、黄酒等件。又於元旦照例朝覲訖，賜克食、羊肉、饅首。又皇上幸紫光閣，在應宮門跪送訖，召入使臣於御殿賜宴。賞看絃歌諸藝，併召御前，親賜御盃。且賞賜正使各色緞十四疋、荷包六個；賞賜副使各色緞十疋、荷包六個。又皇上再幸圓明園，正副使臣、北京都通事，同朝鮮貢使，在西三座門外跪通跪送。賞賜克食、菓子。又皇上幸祈穀壇，正副使臣、北京都通事，同朝鮮貢使，在午門前跪送。賞賜蜂糕、羊肉、饅首。又蒙召入圓明園，同朝鮮貢使，在山高水長殿御庭伺候。皇上駕臨時，一跪一叩頭。賞看絃歌、烟火諸藝，併賜菓子、魤、糖圓。又蒙召入正大光明殿，皇上駕臨時，正副使臣同諸官，及朝鮮貢使等，一跪一叩頭，安坐賜宴。既而召御前，親賜御盃，併賞看諸藝。又召入山高水長殿，賞看跌打、相撲、烟火諸藝。又正副使臣奉旨，恭和御製詩章各一首進呈御覽。加賞國王：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

加賞正副使二員大緞各一疋、箋紙各二巻、筆各二匣、墨各二匣。又赴山高水長殿，在御庭伺候。皇上駕臨時，即將請安囘國等由，詳明禮部大人，轉達聖聰。即賜兪允。且命禮部大人諭曉：「爾等歸國，將問國王平安之旨傳知。」遵即三跪九叩頭退去。賞看絃歌、相撲、跌打、烟火諸藝，併賜各色菓子、糖圓、羊肉等件。其餘公務如例。全竣囘國。〈丙戌年，有那覇船三隻，一隻人數三名，漂入朝鮮國。船身朽壞，就地燒化；二隻人數共三十八名，漂入浙江省。又丁亥年，有泊船一隻、人數十三名，漂入福州。各處官員照例撫養，送至福州柔遠驛。蒙布政司給與口糧衣服等件。除二名病故，一名搭囘貢船外，其餘各坐駕原船囘國。又丁亥年，有大島船一隻、人數六人，及國頭船一隻、人數五人，漂至浙江省。又有泊船一隻、人數七人漂至寧波府。各處官員照例撫恤，送至福州柔遠驛。蒙布政司照例撫恤，給與口糧衣服等件。該大島船、國頭船二隻船身狹小，一共變價。其人數派搭泊船及貢船囘國〉

本年，毛執功續法司向承訓而任法司。

七年丁亥，有江南省商船一隻、人數二十名，漂來今歸仁郡。即在該處收養撫恤，併修理原船，自行駕囘。

本年丁亥，有江南省商船一隻、人數十四名，漂到奇界島，船隻撃碎。轉護來到泊村，照例撫養。特遣都通事魏永昌、司養贍大使向徳厚等，駕船一隻，送詣閩省。

八年戊子三月初八日，因尚灝王染病，世子尚育攝位。

本年，馬徳懋續法司翁宏烈而任法司。

本年，遣耳目官毛世輝、正議大夫楊徳昌等捧表進貢。〈有朝鮮國船一隻、人數十二名，漂來西原郡津堅島。轉送至泊村，照例撫養。至于該船，極其朽壞，就地燒化。附搭貢船送還閩省〉皇上駕莅瀛臺。還宮之時，正副使臣、北京都通事，額外在西華門外跪迎，瞻仰天顔。隨即遣官賞賜鱘鰉魚一尾。皇上祭太廟之時，正副使臣、北京都通事，同朝鮮使臣，在午門外跪送跪迎。隨即召入使臣，於重華宮瞻仰天顔。時蒙天語，問國王平安。遵囘奏國王平安。既而同朝鮮使臣在御庭，賞看絃歌諸藝，併賜各色菓子、牛奶等件。且賜克食、各色菓子。又加賞玻璃器各二件、鼻烟壷各二個、磁器各一件、荷包各二對、茶葉瓶各二個、磁碟各一個。又召入使臣於保和殿，與朝鮮使臣一同在御庭賜宴。賞看絃歌諸藝。且召御前，親賜御盃。又在光禄寺衙門，特遣官賜菓子木實、滿席三卓、棉羊、魚鵝鷄、黄酒等件，併賜硃橘、崗榴等件。又於元旦照例朝覲。又皇上幸祈穀壇，併還宮之時，正副使臣同朝鮮使臣，在午門外跪送跪迎。再賞賜克食、羊肉、饅首、奶子餅。又皇上幸紫光閣，在應宮門跪迎訖，召入使臣於御殿賜宴。賞看絃歌諸藝，併召御前，親賜御盃。且賞賜正使各色緞十四疋、荷包六個；賞賜副使各色緞十疋、荷包六個。又於還宮之時跪送。又皇上幸圓明園，正副使臣，同朝鮮使臣，在西三座門外跪送。又蒙召入山高水長殿，同朝鮮使臣在御庭伺候。皇上駕臨時，一跪一叩頭。賞看絃歌、烟火諸藝，併賜茶葉、菓子、魤、糖圓。又蒙召入正大光明殿。皇上駕臨時，正副使臣同諸官，及朝鮮使臣，一跪一叩頭。安座賜宴，併賞看絃歌諸藝。既而召御前，親賜御盃。又蒙召入山高水長殿，正副使臣同諸官，及朝鮮使臣，在御庭班齊。皇上駕臨時，一跪一叩頭。賞看相撲、跌打、絃歌、烟火，併賞賜糖圓、熱羊肉、菓子。又正副使臣奉旨，恭和御製詩章各一首，進呈御覽。加賞國王：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

加賞正副使二員大緞各一疋、箋紙各二巻、筆各二匣、墨各二匣。又赴山高水長殿，在御庭伺候。皇上駕臨時，同朝鮮使臣，即將請安囘國等由，詳明禮部大人，轉達聖聰。即賜兪允。且命禮部大人諭曉：「爾等歸國，將問國王平安之旨傳知。」遵即三跪九叩頭退去。賞看相撲、跌打、絃歌、烟火諸藝，併賜糖圓、各色菓子、棉羊肉等件。其餘公務如例。全竣囘國。〈戊子，有泊船一隻，漂至臺灣府琅岐山，衝礁撃碎。通船人數丹身登岸，送至本府。又丁亥年，有沖永良部島船一隻，漂至中華外洋，不識地名之處，船隻損破。時有倭船一隻，漂泊該處，遇其救護。經在該處開洋，該船亦撃碎。正在萬死一生之間，幸逢閩省商船救護，送至浙江省。各處官員照例，送至福州柔遠驛。蒙布政司給糧米糧銀等，派搭頭貳號貢船囘國。又己丑年，有久米村船一隻、人數五人，漂至浙江省。蒙該地方官照例賞給衣食。内一名染病身故；其餘四名，送至福州柔遠驛，蒙布政司給與糧米菜銀，坐駕原船囘國〉

九年己丑，向廷楷續法司毛廷勷而任法司。

十年庚寅，遣耳目官向國璧、正議大夫王丕烈等捧表進貢。欣遇皇上駕莅北海殿，正副使臣、朝京都通事同暹羅貢使，額外在神武門外跪送。又召入使臣於瀛臺，瞻仰天顔。天語問國王平安。遵即囘奏國王平安。既而同暹羅貢使在御庭，賞看相撲、絃歌，併賜牛奶一鍾。又在氷上賞看諸藝，併賞賜玻璃器各二件、鼻烟壷各一個、磁器各二件、茶葉各瓶、磁碟各一個、荷包各二對；又遣官賜鰉魚半尾、崗榴一桶、硃橘一桶。又皇上袷祭太廟，正副使臣、朝京都通事，同暹羅貢使，在午門外跪送跪迎。賞賜克食，羊肉一方、奶子一盤、饅首一盤。又召入使臣於保和殿，同暹羅貢使，在御庭賜宴。賞看絃歌諸藝。併召御前，親賜御盃。又在光禄寺衙門，遣官賜菓子木實、滿席三卓、棉羊、魚鵝鷄、黄酒等件。又逢元旦，照例行朝賀禮。賞賜克食、羊肉、饅首。又皇上幸紫光閣，正副使臣、朝京都通事，同暹羅貢使，在應宮門跪迎。即召入使臣於紫光閣賜宴，賞看絃歌諸藝。併召御前，親賜御盃。併賞賜正使各色緞十四疋、荷包三對；賞賜副使各色緞十疋、荷包三對。皇上還宮之時，亦在應宮門跪送。又皇上幸祈穀壇，正副使臣、朝京都通事，同暹羅貢使，在午門外跪送跪迎。賞賜克食、羊肉、饅首、奶子。又皇上幸圓明園，正副使臣、朝京都通事，同暹羅貢使，在西三座門外跪送。賞賜克食、羊肉、奶子、饅首。又召有入使臣于正大光明殿。皇上駕臨時，同諸官及暹羅貢使，一跪一叩頭。安坐賜宴，併賞看絃歌諸藝。即而召御前，親賜御盃。又召入使臣于山高水長殿，同諸官及暹羅貢使，在御庭班齋。皇上駕臨時，一跪一叩頭。安坐賞看相撲、跌打、絃歌、烟火，併賞賜糖圓、熟羊肉、菓子。又正副使臣奉旨，恭和御製詩章各一首，呈進御覽。賞賜王上：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

賞賜正副使二員大緞各一疋、箋紙各二巻、筆各二匣、墨各二匣。又召入使臣于山高水長殿，在御庭伺候。皇上駕臨時，同暹羅貢使，將請聖安囘國等由，詳請禮部大人，轉達聖聰。即賜兪允。且命禮部大人諭暁「爾等歸國，傳知問國王平安」之旨，遵即三跪九叩頭退去。賞看相撲、跌打、絃歌、烟火諸藝，併賜糖圓、各色菓子、棉羊肉等件。其餘宴賚如例，事竣囘國。〈辛卯，有泊船一隻、人數三名，又有那覇船三隻、人數三十六名，配搭八重山島人十九名，漂到浙〔江〕省。該處官員照例送到福州柔遠驛。蒙布政司給與糧米糧銀。該泊船極其狹小，難以駕囘，就地變價。内一名在洋身故，八名派搭頭貳號貢船及那覇船囘國。其餘人數，坐駕原船囘國，一隻漂到日本福島地方諏訪濱。該處送到山川。其留在之際，給與口糧價錢，遣發囘國。又有那覇船一隻、人數三十一名，漂至浙江省。又有泊船一隻、人數三名，漂至朝鮮國。又有大宜味船一隻、人數五名，漂至山東省。又有宮古島船一隻、人數八名，漂至朝鮮國。該處開洋，風汛不順，又漂收江南省。内一人有洋身故，四人途次病故。其四船人數，各處送至福州柔遠驛。即布政司照例撫恤，給與糧米菜銀。該泊船一隻已經損壤，大宜味、宮古島船兩隻船身狹小，難以渉海，就地變價。其人數，派搭那覇船及接貢船、護送船囘國〉

十一年辛卯，廣東省潮州府澄海縣商船、人數二十三名，去年到天津府貿易，該地開船。在洋遇風，共見船身沈覆。移駕杉板小船，漂到大島屋喜内港。該處送到泊村，照例撫恤。又有廣東省潮州府饒平縣商船、人數三十三名，去年到上海縣發賣糖貨，該地開船。在洋遇風，船身損壞。内二十三名移駕杉板小船，不知其下落。十名坐落水櫃，漂到八重山島。内三名在洋身故，一名就地即死；其六名送到泊村，照例撫恤。特遣都通事鄭肇業、司養贍大使曹國璉等駕船一隻，送詣閩省。

本年，尚楷續國相尚廷範後缺，而任國相。

十二年壬辰，遣耳目官向永昌、正議大夫鄭擇中等捧表進貢。〈朝鮮國船一隻漂至伊江島，人數三十三名。内六名在洋身故，一名在該島身故。其原船失火延燒。其人數送到泊村，照例收養，附搭貢船送囘〉欣遇皇上袷祭太廟，正副使、都通事，同朝鮮貢使，在午門外瞻仰天顔。賞賜克食，羊肉一方、奶餅一盤、饅頭一盤。又召入正副使，於保和殿，同朝鮮貢使，在御庭賜宴。賞看絃歌諸藝，併召御前賜酒。又在光禄寺衙門演禮之時，差官賜菓子木實、滿席三卓、棉羊三疋、魚、鵝、鷄、黄酒等件。又逢元旦，照例行朝賀禮。賞賜克食、羊肉、奶餅、饅頭。又皇上幸紫光閣，正副使、都通事，同朝鮮貢使，在應宮門跪迎。召入正副使，於紫光閣賜宴。賞看絃歌諸藝，且召御前賜酒。併賞賜正使綵緞十四疋、荷包三對；副使綵緞十疋、荷包三對。皇上還宮，亦在應宮門跪送。又皇上幸祈穀壇，併還宮時，正副使、都通事，同朝鮮貢使，在午門外跪送跪迎。賞賜克食、羊肉、饅頭、奶餅。又皇上幸圓明園，正副使、都通事，同朝鮮貢使，在西三座門外跪送。賞賜克食、羊肉、奶餅、饅頭。又正副使召入正大光明殿，皇上駕臨時，同諸官、朝鮮貢使一跪一叩頭。安座賜宴。賞看絃歌諸藝，併召御前賜酒。又召入山高水長殿，同諸官、朝鮮貢使在御庭班齊。皇上駕臨時，一跪一叩頭。安坐賞看相撲、跌打、絃歌、烟火，賞賜糖圓、熟羊肉、菓子。又正副使奉旨，恭和御製詩章各一首，呈進御覽。賞賜王上：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

賞賜正副使大緞各一疋、箋紙各二巻、筆各二匣、墨各二匣。又正副使召入山高水長殿，在御庭仰候皇上駕臨，同朝鮮貢使交遞禮部大人，轉請聖安囘國。時蒙皇上命禮部轉諭：「貢使囘國，傳知慰問國王平安。」天語煌煌。即正副使三跪九叩頭而退。賞看相撲、跌打、絃歌、烟火諸藝，併賜糖圓、各色菓子、棉羊肉等件。又貢使等到京較遲，不趁副瀛臺筵宴之日。而照例補賜正副使玻璃器各二個、鼻烟壷各一個、茶葉各二瓶、磁碟各一個；正使荷包二對；副使荷包一對；併差官賞賜鱘鰉魚半尾、崗榴一桶、廣橙一桶。又囘閩以後，頒賜冊謚孝愼皇后寶詔一道。其餘公務如例。全竣囘國。〈壬辰年，有久米村船一隻、人數十一名，漂至浙江省。那覇船一隻、人數十名，泊船一隻、人數六名，漂至福州。久志船一隻、人數四名，漂至臺灣府，衝礁撃碎。那覇船一隻、人數四名，漂至朝鮮國，二名病故，其船就地燒化。所有五隻人數，各處送到福州柔遠驛。豪布政司照例撫恤，給發糧米菜銀。將其臺灣、朝鮮送到人數，配搭那覇、久米、泊等船，遣發囘國。又有朝鮮船二隻漂入八重山島，衝礁損壞。所坐人數共計二十名。内二名在洋身故，六名在破船處所淹死，三人在舘病故。至其原船，就地燒化。將其現存人數，解到中山泊村，照例收養。附搭接貢船，解送閩省。又癸巳年，有春楷船一隻、人數五十九名，泊村船一隻、人數四名，名護郡船一隻、人數十二名，先後漂到浙江省。又泊村船一隻、人數十二名，漂至山東省。那覇船一隻、人數十四名，漂至江蘇省。渡名喜島船一隻、人數十名，漂至臺灣府。其六案船隻内，除二隻傷損；一隻狹小，倶已變價；一隻沖礁撃碎。又除難人一名在洋身故，十一名沿途病故。其餘船隻、難人等，先後送到福州。即布政司將其難人等安插柔遠驛，給發口糧菜銀撫恤。派搭楷船及名護郡船，遣發囘國〉

十三年癸巳，御寝廟前庭，改鋪以砂。其庭從來，鋪以石粉。但因地幽苔生，有妨聖主之過故，改之以砂。

十四年甲午五月二十九日薨。在位三十一年，壽四十八，葬于玉陵。

王性質恭儉，惟善是務，社稷奠安。

本年，遣耳目官向如山、正議大夫紅泰煕捧表進貢天朝；並遣正議大夫毛超叙，附搭二號貢船，捧咨到閩，以尚灝王訃聞于中朝。皇上駕莅瀛臺。還宮之時，正副使臣在西華門外跪迎聖駕，瞻仰天顔。向例：正副使臣蒙召入瀛臺等處，賜宴，賞看相撲、絃歌諸藝。乃因有國喪，停止送迎入宴。而遣官賞賜正使玻璃器二件、鼻烟壷一個、磁器一件、茶葉二瓶、磁碟一個、小荷包四個；賞賜副使玻璃器二件、鼻烟壷一個、磁器一件、茶葉二瓶、磁碟一個、小荷包二個。又遣官賞賜鱘鰉魚半尾、克食、葡萄一袋、硃橘一桶、福橙一桶、羊肉一方。又在光禄寺衙門，遣官賞賜菓子木實、滿席宴卓三張、棉羊三疋、魚二十一尾、鵝一隻、鷄一隻、黄酒三瓶。又逢元旦朝賀，照例行禮，賞賜克食、羊肉一方、蒸食一盤、奶餅一碟。又除正賞外，遣官賞賜正使綵緞十四疋、荷包六個；副使綵緞十疋、荷包六個。又，正副使召入山高水長殿，在御庭班齊，仰候皇上駕臨。同朝鮮貢使交遞禮部，跪請聖安囘國。時蒙禮部傳知聖諭：「貢使囘國，轉知王世子。國中的事好好辨。」天語煌煌。即正副使三跪九叩頭而退。又貢使事竣囘閩之後，恭逢皇太后六旬大慶。皇上頒賜加上恭慈康豫安成荘惠壽禧皇太后徽號寶詔一道。其餘公務如例。全竣囘國。〈甲午年，有八重山船一隻、人數五名，飄到臺灣府，沖礁打破。一人淹斃；三人自府解送福州之時沿途身故；其餘一人送到福州柔遠驛。又那覇府船一隻、人數十八名，飄到福寧府霞浦縣。該地方官解送到驛。即蒙布政司加意撫恤，給予糧菜銀。其那覇府人坐駕原船，八重山人配搭貢船，各已囘國。又朝鮮國船一隻、人數九名，飄到八重山島與那國地方，船隻撃碎。三人淹斃；六人解到泊村，照例養贍。附搭接貢船，送至閩省，轉囘本籍。乙未年，有春楷船一隻、人數三十七名，漂至福建省。又大里郡船一隻、人數十五名，漂至浙江省。三人在浙病故。又久米鳥船一隻、人數十七名，漂至臺灣，原船衝礁撃碎。難人十七名登岸活命。内十一人在臺逃走，不知下落。又知念郡船一隻、人數二十名，漂至浙江省。三人在浙病故。又久志郡船一隻、人數十四名，漂至浙江省，原船衝礁撃碎。難人一名鳬水上岸活命；其餘十三人散落淹斃。又久志郡船一隻、人數十一名，漂至浙江省，原船衝礁撃碎。難人二名在浙病故。又那覇船一隻、人數十七名，漂至江蘇省。原船損壞，水滿無方，在浙變價。各省照例先後送到福州柔遠驛。均蒙布政司照例撫恤，給發口糧菜銀。將春楷船、大里郡船、知念都船三案難人坐駕原船，遣發囘國；將那覇船一隻、久米島船一隻、久志郡船二隻各難人，配搭接貢船、春楷船、大里郡船囘國

尚育王
童名：思徳金〈始稱思眞蒲戸金〉嘉慶十八年癸酉七月二十四日降誕。

父：尚灝王

母：佐敷按司加那志，童名思亀樽金，號順徳。

附　尚育王，乃尚灝王長子也。所親生母向氏具志堅按司，童名眞松金。

妃：佐敷按司加那志，童名思眞鶴金，號元貞〈尚氏豐見城王子朝春女，始稱野嵩按司加那志。嘉慶十九年甲戌十月二十日生。同治三年甲子十二月十七日薨。壽五十一，葬于玉陵〉

夫人：眞南風按司，童名眞牛金〈向氏喜名親雲上朝清女〉

王有三男五女：

長女曰國場翁主，童名眞鍋樽，號妙香。

次曰尚濬。

次曰末吉翁主，童名眞牛金〈嫁向氏朝知〉

次曰上間翁主，童名恩眞松金〈嫁馬氏正全。倶妃向氏所生〉

次曰兼城翁主，童名眞鶴金〈嫁向氏朝常。夫人向氏所生〉

次曰尚泰。〈妃向氏所生。後登王位〉

次曰照屋翁主，童名眞嘉戸樽〈嫁向氏朝盛。夫人向氏所生〉

次曰尚弼。〈稱具志川王子。夫人向氏所生〉

附紀
道光七年丁亥五月十九日，領中城郡，並知行高千五百斛，稱中城王子。

紀
大清道光八年戊子，因尚灝王染病，世子尚育攝位。十五年乙未即位。

法司官：

毛執功、馬徳懋、向廷楷〈其餘交代者，皆載于紀年之次〉

本年，尚元魯續國相尚楷後缺，而任國相。

本年，皇上頒賜，加上皇太后徽號，併冊立皇后寶詔各一道。

本年，以尚圓王所用小碟一個，奉安内間御殿，以存舊蹟。原是，以尚圓王御枕安之。上屆申年，被盗竊去，無踪可尋。故以其小碟，從權安之。

本年，在首里三平等所屬各村設建學校。曾自設建國學及三平等學校以來，各村或建學，或不建學。今已助出銅錢，併隨分褒錢，設建學校于各村，以興教化。

十六年丙申，毛惟新續法司向廷楷而任法司。

本年，向寛續法司毛執功而任法司。

本年，特遣耳目官向大烋、正議大夫孫光裕等捧表進貢天朝，兼請襲封。〈朝鮮國小船一隻、人數十名，漂人本國屬久米島洋面，原船沖礁撃碎。難人六名，被波淹斃；其餘四名，送到中山泊村，照例收養。附搭二號貢船，解送到閩〉皇上命翰林院修撰林鴻年爲冊封正使，命翰林院編修高人鑑爲其副使。皇上駕莅瀛臺，正副使臣在西華門外跪送，瞻仰天顔。隨即召入正副使臣於瀛臺賜宴。又召入重華宮瞻仰天顔。時蒙天語，慰問王世子平安。即令阿口通事，囘奏王世子平安。既而在御庭安座，賞賜各色菓子、牛奶。且賜克食、各色菓子。又賞賜正副使臣玻璃器各二件、鼻烟壷各一個、荷包各二對、茶葉各二瓶、磁碟各一個。又遣官賜鱘鰉魚一尾、硃橘一桶、崗榴一桶。又皇上袷祭太廟，正副使臣曁朝京都通事，在午門外跪送跪迎。又召入正副使臣於保和殿，在御庭賜宴。併召到御前，親賜御盃。又在光禄寺衙門，特遣官賜菓子木實、滿席三卓、棉羊三疋、魚鵝鷄、黄酒等件。又逢元旦，照例行朝賀禮。賞賜克食、羊肉、饅首、奶餅。又召入正副使臣於紫光閣，在御前親賜御盃。併賞賜正使各色緞十四疋、荷包三對；賞賜副使各色緞十疋、荷包三對。又皇上幸圓明園，竝自園進城。正副使臣在西三座門外，跪送跪迎。又皇上幸祈穀壇齋宿，竝禮成，還宮。正副使臣，在午門外跪送跪迎。賞賜克食、羊肉、饅首、奶餅。又召入正副使臣於正大光明殿。皇上臨殿時，同諸官一跪一叩頭。安座賜宴。併召到御前，親賜御盃。又召入正副使臣於山高水長殿，同諸官在御庭班齊。皇上臨殿時，一跪一叩頭。安座賞賜糖圓、熟羊肉、菓子。又召入正副使臣於山高水長殿，在御庭伺候。皇上臨殿時，同朝鮮貢使，詳明禮部大人，轉請聖安囘國。時蒙皇上命禮部大人諭曉：「貢使歸掴，傳知慰問王世子平安。」遵即三跪九叩頭退去。賞賜糖圓、各色菓子、棉羊肉等件。其餘公務如例，全竣囘國。〈丙申年，有久米島船一隻、人數三十六名，内二名女，漂至臺灣府噶瑪蘭，衝礁撃碎。該地方官照例送到福州柔遠驛。即蒙布政司照例撫恤，給發口糧菜銀，派搭頭貳兩號貢船囘國。丁酉年，有恩納船一隻、人數六人，漂至江南省。其船朽爛，難以渉海，就地變價。又有渡地船一隻、人數七人，漂江南省，沖礁撃碎。内一人在洋病故，六人鳬水上岸。其二案人數，該省地方官送到福州。即布政司將其難人等安插柔遠驛，給發口糧菜銀撫恤，附搭接貢船，遣發囘國〉

本年冬，兼城郡兼城村水田之間，有大鴈一隻飛來，色似灰。村民獲之，以獻朝廷。

本年冬，久米島具志川郡大久保地方，有鶴一隻來棲，色似灰。

本年冬，有廣東省潮州府澄海縣商船一隻、人數五十名。漂入金武郡安富祖村，原船衝礁撃碎。送到中山泊村，照例撫恤，給糧收養。至翌年春，特遣都通事鄭元偉、官舍馬執中等，駕船一隻接護，送到閩省。

十七年丁酉，新建文廟于首里。

先是先王尚温諭立國學，崇聖道，育人才。又欲設建文廟，即卜地于國學左翼，繚以周垣，築以砺石，以爲經營之基址。時因國財不裕，遂寛數十年，未建廟宇。今王特諭國相、法司曰：「朕思繼先志，建文廟，永仰尼山之儀容。卿等確議奏覆。」國相、法司將其工料、祭料之所由出，細加商議，奏曰：「請遵命建廟。」王大喜，發諭：「興作諏辰，于春三月興工。」迄於秋九月告成。即將至聖先師神主奉于正中，將顔子、曾子、子思子、孟子神主配于左右。毎年春秋上丁，王親詣廟，祭以大牢。又設啓聖祠于國學彜倫堂中，奉安啓聖王叔梁公神位。配以顔氏、曾氏、孔氏、孟孫氏神主。毎年春秋上丁，遣官祭以小牢。

本年秋，伊平屋島勢理客地方，有鶴一隻，飛來棲止。土民獲之，獻于朝廷。

本年秋，遣正議大夫鄭良弼附搭接貢船，捧咨到閩，恭迎冊使，搭駕頭號對船囘國。

十八年戊戌夏，冊封正使林鴻年、副使高人鑑，捧詔勅御書臨國，諭祭故王尚灝，襲封王世子尚育爲中山王。併賜御書「弼服海隅」四字。詔曰：

朕惟共球向化，藎忱膺丹綍之褒；屏翰銘勲，世守席黄圖之舊。嘉象來之致福，久備藩封；紹燕譽以承庥，式頒策命。爾琉球國，啓疆溟島，率職海邦。懋奕祀之經綸，奉中朝之正朔。中山王世子尚育，克承先業，丕茂嘉猷。繼堂構以維勤，奉幣琛而罔懈。效朝宗於碧澥，風靜鯨波；肅拱衛於紫宸，道通魚嶼。茲以序當嗣位，表請錫封。特遣正使翰林院修撰林鴻年、副使翰林院編修高人鑑齎詔，往封爾爲琉球國中山王。爾國臣民以曁士庶，其咸弼乃王，益勵恪恭，長延福祚。思其艱以圖其易，日修庶政以誠和。勤于邦復儉于家，永矢一心而翼戴。纉箕裘於勿替，千秋垂駿烈之光；鞏帶砺以久安，百世荷龍章之眷。故茲誥示，咸使聞知。

勅曰：

惟爾世宅瀛壖，蔚爲國冑。承華綺歳，不愆視膳之儀；主器藩方，聿著維城之望。茲以茅封嗣守，葵向臚忱；嘉越雉之遄飛，驗東鯷之即序。雲帆轉海，羅琛贐於十洲；星使來王，拱宸樞於萬里。無忝箕裘之紹，爵壤宜仍；用邀英蕩之頒，絲綸載錫。特遣正使翰林院修撰林鴻年、副使翰林院編修高人鑑，勅封爾爲琉球國中山王，并賜爾及妃文幣等物。爾其祇承寵命，益懋忠猷，助宣醲化於鯤溟。允答稠恩於鳳陛，扶桑日麗；被袞繍以揚輝，析木波平。奠藩維而述職，勿墜高會之矩；俾爾熾昌，永惟帶砺之傳，延於苗裔。欽哉。特諭。

〈正使林鴻年、副使高人鑑題于瑞泉，書「源遠流長」四字、「飛泉漱玉」四字獻王，隨鐫碑建焉〉

本年冬，冊使同朝，特遣王舅向寛、紫金大夫楊徳昌、使者馬維興等，齎捧表章、禮物，坐駕頭號船，與冊使寶船一齊開洋，至閩入京，恭謝天恩。欣遇皇上幸東陵，還永定時，正副使等在燕郊跪迎，瞻仰天顔。即蒙天語，慰問國王平安。遵即囘奏國王平安。而及歸舘，賞賜菓子一鉢、棉羊肉一鉢、蒸食一鉢。又自永定駕莅圓明園，在圓明園紅橋跪迎。又自園還城時，在神武門跪迎，跪請聖安囘國。即賜兪允。其餘公務如例。全竣囘國。〈王舅向寛京務全竣，囘到福州，染病身故。戊戌年，有那覇府船一隻、人數二十一名，勝連郡船一隻、人數十七名，知念郡船一隻、人數五名，漂到浙江省。又有勝連郡船一隻、人數十四名，大島船一隻、人數五名，漂至臺灣府。又有勝連郡船一隻、人數八名，漂至廣東省。其六案難人内，除二名在洋溺死，三名在各處病故外，其餘難人等，該各處地方官照例送至福州柔遠驛。即布政司給發糧米菜銀。其六案船隻内，因大島船一隻、勝連郡船一隻，各在漂收處所，衝礁撃碎。將其二隻人數，配搭那覇、勝連、知念等船四隻囘國〉

本年，遣耳目官章鴻勳、正議大夫林奕海等捧表進貢。欣遇皇上駕莅瀛臺，正副使等在西華門外跪迎，瞻仰天顔。即蒙天語，慰問國王平安。遵即囘奏國王平安。扈赴瀛臺御庭，賞看絃歌諸藝。賞賜筵宴並克食、羊肉二方、蒸食一盤、奶餅一碟。又召入正副使，於重華宮賜宴看戲。賞賜玻璃器各二件、鼻烟壷各二個、磁器各一件、磁盤各一件、茶葉各二瓶、鰉魚各半尾、蜜食各二碟、荷包各六個。又遣官賞賜福橘一桶、廣橙一桶。又皇上袷祭太廟，正副使、都通事，在午門前跪迎跪送。賞賜克食、羊肉一方、蒸食一盤、奶餅一碟。又召入正副使於保和殿，在御庭，同朝鮮貢使列座賜宴。賞看絃歌諸藝。併召到御前，親賜御盃。又遣官賞賜宴卓三張、棉羊三疋、魚鵝鷄、黄酒等件。又逢元旦，照例行朝賀禮。賞賜克食、羊肉一方、蒸食一盤、奶餅一碟。又召入正副使於紫光閣，在御前，親賜御盃，併賜筵宴。賞看絃歌諸藝。賞賜正使各色緞十四疋、荷包六個；賞賜副使各色緞十疋、荷包六個；併賞賜正副使羊肉一方。又皇上幸圓明園，併自園還城。正副使在西三座門外跪送跪迎。賞賜克食：羊肉一方、蒸食一盤、奶餅一碟。又皇上幸祈穀壇，併自壇還宮。正副使同朝鮮貢使，在午門前跪送跪迎。賞賜克食：羊肉一方、蒸食一盤、奶餅一碟。又召入正副使，於正大光明殿仰候。皇上臨殿時，同諸官及朝鮮貢使，一跪一叩頭。安座賜宴。賞看絃歌諸藝，併召到御前，親賜御盃。又正副使奉旨，恭和御製詩章各一首，呈進御覧。賞賜王上：

蟒緞二疋 福字方一百幅

絹箋四巻 筆四匣

墨四匣 硯二方

玻璃器四件 雕漆器四件。

賞賜正副使大緞各一疋、筆各二匣、絹箋各二巻。又召入正副使於山高水長殿，在御庭班齊仰候。皇上臨殿時，同朝鮮貢使，交遞禮部大人，跪請聖安囘國。即賜兪允。時蒙皇上命禮部轉諭：「貢使囘國，傳知慰問國王平安。」天語煌煌。遵即三跪九叩頭退去。賞看相撲、跌打、絃歌諸藝。賞賜各色菓子、糖圓、羊肉一方、蜜食二碟。其餘公務如例，全竣囘國。〈己亥年，有渡名喜島馬艦船一隻、人數十三名，漂至浙江省定海縣。該處地方官，恵與該難民人等布棉襖袴各一件、鞋襪各一雙、毛氈帽子各一頂、銅錢各千文，並修整原船，給發桅篷，槓椇等件，照例送到福州柔遠驛。即布攻司給發糧米菜銀，坐駕原船，遣發囘國〉

十九年己亥，馬允中續法司毛惟新而任法司。

二十年庚子，向良弼續法司向寛而任法司。

本年，特遣耳目官向國弼、正議大夫林常裕等捧表進貢；併遣官生向克秀、東國興、阮宣詔、鄭學楷等四人入監讀書。隨即照例，給與日用食物、四季衣服、舖蓋、筆紙墨、銀兩等件；從人亦給口糧、食物、衣服舖蓋。禮待甚厚。至于乙巳年，該官生等學業已成，京囘到閩。内向克秀一名染病身故，荷蒙皇上特恩，賞恤白銀三百兩。以一百兩爲營葬之資，以二百兩附賜其家眷口。〈庚子年，有夏運送船一隻、人數二十六名，又東村長嶺馬艦船一隻、人數九名，共飄到臺灣府，夏運送船衝礁撃碎。其二隻人數，共蒙該地方官賞給衣食錢文，修理長嶺船隻。依照舊例，委員送到福州柔遠驛。又蒙布政司撫恤，發給口糧菜銀。而運送船人數之内，十八名配搭頭號貢船，八名附搭長嶺船隻囘國〉欣遇皇上自圓明園駕臨大后宮之時，正副使、都通事，額外奉旨，在紅橋跪迎聖駕，瞻仰天顔。時蒙天語，慰問國王平安。即正副使等囘奏：「國王叨蒙鴻福平安。」賞賜克食：羊肉一方、饅首一盤、奶餅一碟。又皇上依照舊例，賞賜正副使以下從人等帽子衣裳。又在皇城，賞賜國王勅書物件。又賞賜正副使、都通事等物件。又皇上祭大廟之時，正副使、都通事，奉旨在午門前跪迎跪送。賞賜克食：羊肉一方、蒸食一盤、奶餅一碟。又正副使、都通事、官生等，同到孔子廟，以行拜禮。官生等叨蒙召入國子監，因都通事照例，率同官生等在彜倫堂參見。所班諸官、都通事一揖，官生等四拜。又皇上幸圓明園之時，正副使、都通事，在西三座門外，將請安囘國等由，詳明禮部大人，轉達聖聰。即賜兪允。時蒙命禮部大人諭暁：「爾等歸國，將問國王平安之旨傳知。」遵即三跪九叩頭退去。既而蒙照例，在禮部衙門賜下馬宴；在公舘，賜上馬宴。其餘公務如例。全竣囘國。〈正議大夫林常裕，京務全竣，囘到福州，染病身故。辛丑年，有國頭船二隻、人數六人，漂到浙江省太平縣。蒙該地方官賞給楫檣槓椇，并毎人衣裳一領、𧙥袴一件、鞋襪一雙、蒲團三個，照例送到福州柔遠驛。又壬寅年，有恩納船一隻、人數十人，漂入閩安鎭。豪該地方官照例，送至福州柔遠驛。即蒙布政司毎名給與口糧菜銀。又因恩納般隻船身狹小，難以渉海，就地變續。又賞毎名藍布四疋、棉花四斤、煙草一斤、茶葉一斤、灰麺一斤、豚羊肉酒各四斤，分搭接貢船併國頭船囘國〉

本年，因有皇上勅諭，琉球改爲四年遣使朝貢一次。特遣王舅向邦正、正議大夫鄭元偉等陳請轉奏，照舊二年一貢。

二十一年辛丑，叨蒙兪允如所請，間歳進貢。囘國。

二十一年辛丑，有江南省蘇州府長州縣商船一隻，通船人數一百零一名，要買銅斤。駕赴長崎之時，遇着颶風，飄來奇界島，擱礁撃碎。其時三十九名淹斃，六十二名得生。該地方官派駕海船二隻，解送中山泊村之時，灣泊大島。其内一名染病身故，就地埋葬。又有朝鮮國全羅道黒山府源縣船一隻，通船人數一十一名，漂入葉壁山破船。其時男二名、女一名，被波淹斃，其餘送來泊村。其兩船人等，照例撫養。特遣都通事王兆杜、官舍秋文明等駕船一隻，護送到閩省。

二十二年壬寅，遣耳目官向紹元、正議大夫魏恭儉等捧表進貢。欣遇皇上裕祭太廟之時，正副使、都通事額外奉旨，在午門前跪送跪迎，瞻仰天顔。賞賜克食：羊肉一方、奶餅一碟、鱘鰉魚半尾。又召入正副使於保和殿。在御庭，同朝鮮貢使列座賜宴。賞看絃歌諸藝。併召到御前，親賜御盃。又遣官賞賜宴卓三張、棉羊三疋、鵞一隻、魚二十尾、鷄一隻、黄酒一瓶、硃橘一桶、崗榴一桶。又逢元旦，正副使，同諸官及朝鮮貢使，照例行朝賀禮。賞賜克食：羊肉一方、饅首一碟、菓子一碟。又召入正副使於紫光閣，同朝鮮貢使，在御前，親賜御盃。併賜宴。賞看絃歌諸藝。賞賜正使各色緞十四疋、荷包六個；賞賜副使各色緞十疋、荷包六個。又加賞王上：

蟒緞二疋 福字方一百幅

絹箋四巻 筆四匣

墨四匣 硯二方

玻璃器四件 雕漆器四件。

加賞正副使大緞各一疋、筆各二匣、墨各二匣、絹箋各二巻。隨正副使將「向例，皇上命卑使等，恭和御製詩章，進呈御覽，而後加賞物件。今般有何縁故，預先賜之之處」，叩問禮部大人。蒙覆「皇上加賞前項物件，原出于日後召入爾等之時，著和御製詩章之至意。但政事繁冗，不暇御製詩章」等因。又皇上幸祈穀壇，正副使臣同朝鮮貢使，在午門前跪送。賞賜克食：羊肉一方、饅首一碟、奶餅一碟。且自祈還宮，亦同朝鮮貢使，在午門前跪迎。賞賜克食：羊肉一方、饅首一碟、奶餅一碟。又皇上幸圓明園時，正副使奉旨，同朝鮮貢使，在西三座門外跪送。又召入正副使，於正大光明殿仰侯。皇上賀臨時，同諸官及朝鮮貢使等，一跪一叩頭。安座賜宴。賞看絃歌諸藝。併召到御前，親賜御盃。又召入正副使於山高水長殿，在御庭班齊仰候。皇上駕臨時，同朝鮮貢使，交遞禮部大人，跪請聖安囘國。即賜兪允。時蒙皇上命禮部轉諭：「貢使囘國，傳知慰問國王平安。」天語煌煌。遵即三跪九叩頭，而退入座。賞看相撲、跌打、絃歌諸藝。賞賜各色菓子、糖圓、棉羊肉一方。又在皇城，賞賜王上勅書及物件，併賞賜正副使物件外，依照向例。自該使臣以至跟伴，賞賜各帽子衣裳。即而蒙在禮部衙門，同朝鮮貢使賜下馬宴；在公舘，賜上馬宴。其餘公務如例，全竣囘國。〈壬寅年，有名護船一隻、人數五名，飄到浙江省温州府王環縣。叨蒙地方官毎名惠給棉襖一領、銅錢三百文，依照舊例，委員送到福州柔遠驛。又蒙布政司撫恤，發給口糧菜銀，坐駕本船囘國〉

二十四年甲辰，遣耳目官毛嘉榮、正議大夫鄭元偉等捧表進貢。〈癸卯年，有久志郡船一隻、人數九名，漂到浙江省太平縣。又甲辰年，泊村具志堅船一隻、人數七名，漂到臺灣府噶嗎蘭。原船朽爛，難以渉海，就地變價。又久志郡船一隻、人數二十一名，漂到福建省福寧府烽火營。又若狡町村宮城船一隻、人數二十名，漂到山東省膠州府古鎮口。原船損壞水漏，就地變價。又東村長濱船一隻、人數十七名，漂到浙江省寧波府象山縣，其内一名病死。又西村當山船一隻、人數十八名，漂到江蘇省准安府鹽城縣。原船損壞，就地變價。又伊平屋島船一隻、人數三名，漂到浙江省寧波府定海縣。又乙巳年，泊村糸數船一隻、人數九名，漂入福建省海壇。其船朽爛損壞，難以渉海，就地留置。該各難人等在于各省，均蒙地方官賞給衣食銀錢，照例先後送到福州柔遠驛。更蒙布政司照例撫恤，給發口糧菜銀。將久志郡船二隻、東村船一隻、伊平屋島船一隻各難人，坐駕原船，遣發囘國；將泊村船二隻、若狡町村船一隻、西村船一隻各難人，派搭進貢頭貳兩船、久志郡船二隻、東村船一隻、伊平屋島船一隻囘國〉額外蒙皇上召入正副使，於重華宮瞻仰天顔。時蒙天語，慰問國王平安。遵即囘奏國王平安。又蒙賜宴看戲，併賞賜玻璃器各二件、鼻烟壷各一個、磁器各一件、磁盤各一件、茶葉各二瓶、荷包各四個。且遣官賞賜鱘鰉魚半尾。又皇上袷祭太廟，正副使、都通事，在午門前跪迎跪送。賞賜克食：羊肉一方、蒸食一盤。且遣官賞賜福橘二桶。又召入正副使於保和殿。在御庭，同朝鮮貢使賜宴。併賞看絃歌諸藝。且召到御前，親賜御盃。且遣官賞賜宴卓三張、棉羊三疋、鵞一隻、鷄一隻、魚二十尾、酒一瓶。又仍照舊例，行朝賀禮。賞賜克食：羊肉一方、蒸食一盤、奶餅一碟。又召入紫光閣，親賜御盃併賜宴。賞看絃歌諸藝。且賞賜正使各色緞十四疋、荷包六個；賞賜副使各色緞十疋、荷包六個。且仍照舊例，賞賜自正副使至跟伴帽子衣裳。又皇上幸祈穀壇，正副使同朝鮮貢使，在午門前跪送。賞賜克食：羊肉一方、蒸食一盤、奶餅一碟。又皇上幸圓明園，正副使在西三座門外跪送。賞賜克食：羊肉一方、蒸食一盤、奶餅一碟。又皇上睿思，日後召入正副使之時，著和御製詩章。預先加賞王上：

蟒緞二疋 福字方一百幅

絹箋四巻 筆四匣

墨四匣 硯二方

玻璃器四件 雕漆器四件。

加賞正副使大緞各一疋、筆各二匣、墨各二匣、絹箋各二巻，不使奉和詩章。又召入正副使於圓明園，其前日到大樹菴留宿，而赴正大光明殿。及皇上御殿之時，同諸官及朝鮮貢使等，一跪一叩頭。列座賜宴，併賞看絃歌諸藝。且召到御前，親賜御盃。又召入正副使於山高水長殿，在御庭伺候皇上駕臨。而及皇上御殿之時，同朝鮮貢使，憑禮部大人，跪請聖安囘國。隨蒙兪允。時蒙皇上命禮部轉諭：「貢使囘國，傳知慰問國王平安。」天語煌煌。遵即叩頭。是時，又蒙皇上親問國王年庚。遵即囘奏退座。即而賞看相撲諸藝，併賞賜各色菓子、糖圓、羊肉一方。又蒙在禮部衙門，同朝鮮貢使照例賜下馬宴；在公舘，賜上馬宴。又貢使等事竣囘閩之後，恭逢皇太后七旬大慶。皇上頒賜，加上恭慈康豫安成荘惠壽禧崇椇皇太后徽號寶詔一道。其餘公務，如例全竣。併令官生東國興、阮宣詔、鄭學楷等，隨貢使囘國。〈貢使等，本應於丙午年一囘國，但因乙巳年所遣接貢船隻未到閩省，丁未年囘國。又丙午年，有東村船一隻，漂到福建省，通船共四名。又有大里郡馬艦船一隻，漂到山東省榮城縣，通船共八名。其原船因有損壞，經三蒙該地方官飭行修理，在該處開洋。復遇颶風，漂到蘇州府上海縣。又有恩納郡馬艦船一隻，漂到山東省海陽縣，通船共五名。又有同郡馬艦般一隻，漂到江南省撫民府，通船共八名，内一名染病身故。又有名護郡馬艦船一隻，漂到江南省通州如皐地方，通船共五名。該數案難人，均蒙各處官員給銀兩衣食等件，依照定例，送到福州柔遠驛。而在驛之際，又蒙布政司給口糧菜銀。而該東村船一隻海水透漏，投捨海中；恩納郡船兩隻，曁名護郡船一隻，各在漂入處折價發賣。即將其難人，派搭大里郡船，曁頭號、貳號貢船等三隻囘國〉

本年，有福建省泉州府同安縣商船一隻、通船人數三名，到臺灣府收買風爐。要赴和杯地方，駛到半洋，遇風不順，漂入八重山島宗納村港口。該村胥役撥出小船，駛到該處，以行査看。並無米水、柴薪等件。件胥役等意，謂其在洋日久，以苦饑渇，即給湯止渇，與粥充饑，以救性命。更因難人懇請，乃酌給柴水米糧，令其駕囘。其後又遇着逆風，漂到玉城郡奥武村洋面。遂解來泊村，隨著照例撫養。且見其船甚是窄小，所坐人數僅係三名，恐難遠渉重洋。即要使其附搭，今秋赴閩貢船，以爲解送。飭官告知。乃曰「若遵其令，待于秋汛，搭駕貢船，取道到閩，不但留在貴國多浹日數，而從閩到郷，亦經遥遠之塗，益苦囘郷之遲。今船隻離窄，人數雖少，留心占風，戮力操船，自應海路無恙，早得囘籍。請坐駕原船，自行囘去」等語。隨即修葺船隻，復發給槓椇，自行駕囘。

本年秋，造廣寝廟。其廟原有長二文、横二丈三尺九寸；廂長八尺、横四尺。但因其狹小，改廣廟長二丈八尺一寸、横二丈八尺五寸。其廂仍舊長八尺、横四尺。

二十五年乙巳，有江南省海州贛楡縣商船一隻、通船人數八名，抵于浙江，買載花生、青餅等項。該地開船，要囘本籍。駛到洋中，遇風不順，漂入八重山轄下與那國島東美崎，衝礁撃碎。其時七名淹斃，一名鳧水上岸，得活殘生。該地方官隨即飭令土民，率該難人駛到破船處所。將淹斃屍身併沈水物件，趕緊打撈。即撈獲屍身一具，就地安葬，立石表識。其餘六名屍身並無踪影。至其浮來物件，交與難人收領。將其船板燒化。更造給窩舖，安頓養贍。且因難人破船之時，流失衣裳、蚊帳。乃給棉布汗褡二領、袴子二條、蚊帳一張。嗣後，送到石垣，照例撫養，解來中山泊村。至該難人，本當依照向例，留住御藏敷，撫恤養贍。但因咈蘭哂國人等居住聖現寺，擇地於泊村中，構給茅屋，照例撫養。更因難人無有夏衣，乃給與麻布汗褡二領、袴子二條。且因冬天難耐寒，乃給棉布夾襖一領、棉布夾袴一條，以禦寒氣。且所剩貨物，只有花生四包。但因濕水霉爛，照例燒化。將該難人附搭貳號貢船，送囘閩省。

二十六年丙午，有咈蘭哂國大總兵到來，懇求與本國通和結好，以做生意，併將本國港口爲會船馬頭。隨即遣官固辭。該總兵不肯聽從，乃云「余囘國後，將琉球固辭事情，轉奏咈國皇上，自有定奪諭旨頒降。今留咈人二名在于琉球，使其於皇諭頒到之時，宣傳聖諭」等語，強留二人，開船囘去。

是年，又有𠸄咭唎國醫士，攜帶其妻一名、女子一名、男子一名，曁通事華人一名，上岸逗留，設局行醫。由是特遣王舅毛増光、正議大夫梁學孔等前抵閩省，陳請轉奏。勅諭咈、𠸄兩國人員，罷其通商行醫之心，而將各所留之人接囘本國。王舅毛増光等，恭捧咨文，前抵閩省，投請布政司，轉詳督撫具奏。叨蒙皇上愈加懷柔，作速降旨：令兩廣總督耆英善加照料，諭令各酋撤囘。由是，署布政司事務按察司，將禮部咨文一角，並布政司咨文一角，共收一緘，交給毛増光等。又有海防官將布政司咨文一角轉交毛増光等。内云「奉督撫會牌，准兩廣督憲耆，咨開請撤囘一款。當經照會各酋，曉諭知悉」等因，咨院行司奉此，該國王勿須憂慮等語。毛増光等，恭捧該咨文三道歸國。〈梁學孔在閩病故〉

本年，遣耳目官向元模、正議大夫梁必達等捧表進貢。叨蒙皇上隆恩，除正賞外，賞賜正副使臣玻璃器各二件、鼻烟壷各一個、磁器各一件、磁盤各一件、茶葉各二瓶、荷包各四個，曁鱘鰉魚半尾。又皇上袷祭太廟，正副使臣、都通事，在午門外跪迎跪送。時蒙天語，慰問國王平安。賞賜克食：羊肉一方、蒸食一盤。且依照向例，自正副使臣以至跟伴，賞賜帽子衣裳，且賞賜福橘二桶。又召入正副使臣於保和殿，在御庭，同朝鮮貢使列坐賜宴。賞看絃歌諸藝。召到御前，親賜御盃。且格外賞賜正使諸色緞十四疋、荷包六個；賞賜副使諸色緞十疋、荷包六個。且遣官賞賜宴卓三張、棉羊三疋、鵞一隻、鷄一隻、魚二十尾、酒一瓶。又逢元旦，正副使臣照例行朝賀禮。賞賜克食：羊肉一方、蒸食一盤、奶餅一碟。又召入正副使臣，於紫光閣親賜御盃。賜宴。賞看絃歌諸藝。賞賜正使諸色緞十四疋、荷包六個；賞賜副使諸色緞十疋、荷包六個。又皇上幸祈穀壇，正副使臣同朝鮮貢使，在午門前跪送。賞賜克食：羊肉一方、蒸食一盤、奶餅一碟。至于自壇還宮，亦同朝鮮貢使，在午門前跪迎。賞賜克食：羊肉一方、蒸食一盤、奶餅一碟。又皇上幸圓明園，正副使臣在西三座門外跪送。賞賜克食：羊肉一方、蒸食一盤、奶餅一碟。又有召入正副使臣於圓明園，前一日，入宿大樹庵，翌日赴正大光明殿。及皇上御殿之時，同諸官曁朝鮮貢使等，一跪一叩頭。列座賜宴。賞看絃歌諸藝。召到御前，親賜御盃。且皇上欽思：日後或有乘時，命諭貢使恭和御製詩章。預先加賞王上：

蟒緞二疋 福字方一百幅

絹箋四巻 筆四匣

墨四匣 硯二方

玻璃器四件 雕漆器四件。

加賞正副使臣大緞各一疋、筆各二匣、墨各二匣、絹箋各二巻。竟無奉和詩章之諭。又召入正副使臣於山高水長殿，在御庭伺候。及皇上御殿，同朝鮮貢使，依憑禮部大人，跪請聖安囘國。即蒙兪允。時蒙皇上命禮部轉諭：「貢使囘國，傳知慰問國王平安。」天語煌煌。遵即叩頭而退。入座，賞看相撲諸藝。賞賜諸色糕餅，及糖圓，及羊肉一方。又蒙照例，在禮部衙門，同朝鮮貢使賜下馬宴；在公舘，賜上馬宴。其餘公務如例，全竣囘國。〈戊申年，有那覇船一隻，漂到浙江省寧波府定海縣，通船共六名。蒙該地方官發給衣食，併毎人惠給銅錢八百文，且修葺船隻，護送到閩。又有名護郡船一隻，漂到浙江省温州府轄下玉環廳洋面，通船共五名。及到遊隍汎，蒙地方官發給衣食，修理船隻。且發給用水行糧，護送到閩。其内一名在閩病故。又有久米村船一隻，漂到朝鮮國轄下全羅道洋面，通船共九名。蒙地方官發給衣食、槓椇、行糧，在全羅道開洋。遇風不順，又漂到江南省淮安府阜寧縣。蒙地方官發給衣食及銅錢五百文，在阜寧縣開洋。遇風不順，又漂到淮安府鹽城縣。蒙地方官發給糧食，安頓公所。至其原船，船身就弱，難以渉閩。即蒙地方官就地變價，將其價銀賞銀共計五十餘兩，交給該難人。此地起身，到蘇州府長州縣。蒙地方官發給衣食。不但此也，在經過驛亭，亦蒙各該地方官發給飯食。其内一名到山陽縣，染病身故。即蒙地方官給棺殯葬。且將其柩，偕該難人等送到福州。此數案難人，各省照例委員護送，先後送到福州，安頓柔遠驛。而在驛之際，均蒙布政司發給口糧菜銀。其内那覇府船、名護郡船二案難人，坐駕原船囘國；久米村船難人，配搭接貢船、那覇船、名護船囘國〉

本年，命按司向盛保重修國殿。

按：照舊例，重修國殿，興工告成之間，國王曁王妃、官人移徒城外大美御殿。但因此年，異國船隻到來本國，該異人等不時上岸，俳徊各處故，在城中不遷其殿。

本年八月二十一日，奉安尚濬公神位于天界寺家廟。此時廟制未定，暫俟貢使在閩學來之後議定施行。

二十七年丁未，毛恒徳續法司馬允中而任法司。

本年九月十七日薨。在位十三年，壽三十五。葬于玉陵。

王性質篤厚，能繼先志，政教大振，社稷奠安。

本年冬，粟國島有鶴二隻飛來，一隻白色，一隻灰色。至翌年春飛去。

王世子尚濬[1]
童名：思五郎金。道光十二年壬辰七月十八日降誕。

父：尚育王

母：野嵩按司加那志，童名思眞鶴金。

附紀
道光十九年己亥，領中城郡，並知行高千五百斛，稱中城王子。

二十三年癸卯二月十五日，加領久米具志川郡。

二十四年甲辰八月二十一日薨，年十三，葬于玉陵。其神主，三年之内，奉安東宮。

尚泰王
童名：思次良金。道光二十三年癸卯七月初八日降誕。

父：尚育王〈尚泰係第二子〉

母：佐敷按司加那志，童名思眞鶴金，號元貞。

妃：佐敷按司加那志，童名恩戸金，號賢室。〈章氏佐久眞親方正孟女，始稱野嵩按司加那志。道光二十三年癸卯十二月十日誕生，同治七年戊辰十一月十四日薨。壽二十六，葬于玉陵〉

夫人：松川按司，童名眞鶴金〈毛氏美里親方安綱女〉

夫人：平良按司，童名眞鶴金〈向氏高宮城親方朝功女〉

王有四男二女：

長子曰尚典。

次曰尚寅。

次曰眞鶴金翁主。〈但妃章氏所生〉

次曰尚興。〈童名思亀金。同治十年辛未十月十五日生。夫人毛氏所生。同十一年壬申八月朔日夭亡。葬于山川之墓〉

次曰尚順。〈夫人毛氏所生〉

次曰眞鍋樽。〈夫人毛氏所生〉

紀
大清道光二十八年戊申即位。

國相：尚元魯

法司：向良弼、毛恒徳、毛増光〈是年，毛増光繼馬徳懋而任法司〉

本年，遣耳目官向統績、正議大夫鄭元覲等捧表進貢；併遣正議大夫周大光，附搭二號貢船，捧咨至閩，訃聞尚育王喪。〈戊申年，有小禄郡船一隻，漂到浙江省温州府外三盤地方，擱礁損壞，通船共六名。蒙該地方官發給飯食，併毎人賞給鞋各一雙、銅錢各五百文，送到永嘉縣，此地起身。在沿途各驛亭，亦蒙各該地方官發給飯食。又有今歸仁郡船一隻，漂到江南省轄下掘港，通船共八名。蒙該地方官送到如皐縣，發給飯食，併賞給白銀四十兩、綿被八床、袴子八條，此地起身。送到呉縣，蒙該地方官發給飯食，併給鞋子八雙帳子八床。至其原船，蒙地方官就地變價，將其價銀三十三兩二錢，交給該難人。收領此兩案難人，先後送到福州，安頓柔遠驛。均蒙布政司發給口糧並鹽菜銀。其内二名在驛病故，擇地埋葬。其餘難人，配搭進貢船囘國。又己酉年，有他國船一隻，漂到八重山島波照間村川底之浦，通船人數八名。該浦開船囘去，因風不順，又復漂到宮古島狩俣郡島尻村姑滿沙之濱。困其船就傷，難渉海洋。乃該島頭目，着搭駕馬艦船，送到那覇江。奈時逢天晩，難以收到該江，轉到浦添郡城間村洋面。因該夷言語不通，文字無知，乃用手此勢訪問其國。即答説：「志屋武多良不志屋國人。」至該難夷，本應照例移寓泊村藏籍。但此時有𠸄夷逗留那覇，恐有入該夷之眼，以致妨碍。乃着在該郡牧港村濱邊，造給窩鋪，給食養贍，搭駕接貢船，解送閩省。又有朝鮮國船一隻，漂到徳之島，通船共七名。因該島頭目送來内地，乃着在泊村曠宅之中造給窩鋪，給食養贍〉叨蒙皇上照二十六年例，頒賞物件。但因使臣有國喪，停止筵宴。事竣囘閩。

正月十四日，宣宗成皇帝崩。二十六日，皇太子登極。起自翌年辛亥正月，改元咸豐。二月十一日，使臣等恭悉大喪之信，上自官員，下至人件，依體喪禮儀注，慎守喪禮。而官員人等素冠素服，一連三日，毎朝隨同諸官，於明倫堂擧哀。十五日，有遺詔頒到閩省，即又素冠素服，到明倫堂跪迎。一連三日，毎朝隨同諸官恭行拜禮。又有頒賜遣詔，曁登極寶詔。即著存留通事素冠素服，到布政司衙門拜領遺詔；朝衣朝冠，拜領登極寳詔。又客歳十二月十一日皇太后崩，有遺詔頒到閩省。即擧哀行禮，併著拜領遺詔，但各如前所行。又有頒賜皇太后尊謚寶詔，即著存留通事朝衣朝冠，到布政司衙門拜領寶詔。其餘公務如例。全竣囘國。〈己酉年，有八重山島船一隻，漂到臺灣府，衝礁撃碎。通船共四十一名，内五名溺死，其餘蒙該地方官照料撫恤。送到福州柔遠驛，又蒙布政司加意撫恤。其内八名在臺灣府、泉州府、興化府、福州等處先後身故，蒙各地方官就地埋葬。又有國頭船一隻漂到福寧府，通船共五名。蒙地方官照料撫恤，先送福州；至其原船，就地脩整，然後運到福州。該八重山難人，配搭接貢船及國頭船囘國〉

三十年庚戌，特遣王舅夏超羣、正議大夫毛有増、使者向其漢等捧表進貢；兼賀皇上登極大慶；並進宣宗成皇帝香貢。〈己酉年，自徳島送到朝鮮國難人七名，附搭二號船，解送閩省。庚戌年，有那覇船一隻、人數八名，在八重山島解運年貢。囘國之時，漂到浙江省寧波府定海廳。叨蒙地方官加意撫恤，修葺原船；送到福州柔遠驛，又蒙布政司照例撫恤，坐駕原船，遣撥囘國〉叨蒙皇上隆恩，除正賞外，賞賜主上：

各色八絲 緞二十疋

硯二方 玉器十件

琺瑯鑪瓶盒一副 玻璃器十件

琺瑯孟六件 磁器一百四十件。

賞賜正使王舅各色緞二十二疋、荷包六個、銀一百兩；賞賜副使各色緞十疋、荷包六個；賞賜使者、都通事、王舅通事三員五絲緞各四疋、銀各三十兩。且照例賞賜正使王舅各色緞十四疋、荷包六個；賞賜副使各色緞十疋、荷包六個。又皇上袷祭太廟，正副使臣、使者、都通事、王舅通事等，在午門前跪迎聖駕。賞賜克食：羊肉一方、乳餅饅首蒸食各一盤。且賞賜使臣黄羊一隻、野鷄二隻、氷魚一尾、奶餅一盤、萬年青一包、掛麺二束。且賞賜宴卓三張、魚二十一尾、鵞一隻、漢羊三隻、鷄一隻、酒三瓶。又逢元旦，正副使臣、使者、都通事、王舅通事，照例行朝賀禮。是日，例賜克食、羊肉、菓子等件，但因皇上孝服未滿，不蒙其賜。又照使臣奉和御製詩章之例，加賞主上：

蟒緞二疋 絹箋四巻

筆四匣 墨四匣

硯二方 玻璃器四件

雕漆器四件。

加賞正副使臣大緞各一疋、筆各二匣、墨各二匣、絹箋各二巻。此時，例賜主上福字方一百幅，但因皇上孝服未滿，無賜此件。又皇上幸祈穀壇，正副使臣在午門外跪送聖駕。時蒙皇上命待額傳大人，慰問王世子平安。即一跪一叩頭而退。賞賜克食：羊肉一方、乳餅饅首蒸羔各一盤。皇上自壇還宮，使臣等跪迎聖駕。賞賜克食：乳田、餑餑一盤。又照例，賞賜正副使臣及從人等袍、襖、袴、襪、靴帶、帽領等件。又皇上幸西陵，正副使臣，在阜城門外跪送聖駕。又在壽皇殿進宣宗成皇帝前香貢。皇上自陵還宮，使臣等跪迎聖駕。又例，在禮部衙門賜下馬宴；在四譯館賜上馬宴。但因皇上孝服未滿，將其兩宴送賜四譯館。又皇上幸社稷壇，正副使臣在午門外跪送跪迎。又跪請聖安囘國。時蒙皇上命禮部轉諭：「貢使囘國，傳知慰問王世子平安。」天語煌煌。遵即叩頭而退。使臣等賚捧勅書欽賞。囘閩之後，恭遇宣宗成皇帝孝穆成皇后、孝慎成皇后、孝全成皇后升袝大廟禮成，頌詔天下，到布政司衙門拜領寶詔一道。事竣囘國。〈辛亥年，有那覇船一隻、人數十六名，漂到浙江省寧波府鎭海。又有那覇船一隻、人數三十二名，漂到浙江省臺州府大平縣松門。又有知念郡船一隻、人數十一名，漂到中國，其地不識何名。共蒙各處地方官加意撫恤，將原船修整。又有久志郡船一隻、人數十八名，漂到奉天府金州。又有那覇船一隻，人數四名，漂到中國，其地不識何名。共蒙各處地方官加意撫恤，併因其船就壞，難以駕囘，佑變給價。又有渡名喜島船一隻、人數十四名。又有久米島具志川郡船二隻，其一隻人數二十九名，其一隻人數十二名，共漂到臺灣府，衝礁碎船。其人數内一名淹死，四名病故。蒙地方官，於生者加意撫恤，於死者就地埋葬。其八起遭風難民，共蒙各處地方官送到福州柔遠驛。又蒙布政司照例撫恤，或坐駕原般，或搭駕接貢船，遣撥囘國〉

咸豐元年辛亥九月，粟國島有白鶴一隻飛來。

二年壬子，尚惇續國相尚元魯而任國相。

本年，章鴻勳續法司向良弼而任法司。

本年，遣耳目官毛種美、正議大夫蔡士俊等捧表進貢。〈壬子年，有久志郡船一隻、人共六名，漂到中國不知名之洋面，衝礁碎船。時有華人一名到來，即將該人六名，送到山東省登州府海陽縣。叨蒙地方官加意撫恤，併因其船損壞，恩賜價銀五兩七錢一分四厘。且委員伴送。經過水陸兩路各處驛亭，優賜食物，送到福州柔遠驛。又蒙布政司照例撫恤，搭駕飛船，遣撥囘國〉叨蒙皇恩，照道光二十二年例，頒賞物件。事竣回閩之後，皇上特賜主上御書「同文式化」匾額。又因上屆子年，遣撥王舅前詣閩省，咨請撤囘留國𠸄夷。翌丑年，値接貢之便，咨請撤囘逗遛亞人。福建布政司將囘咨二道，交給毛種美等。其咨云「𠸄夷久羈琉球，該國王世子遣撥使臣，求爲請諭。當經前督奏請諭旨，飛咨兩廣總督，向𠸄酋開導。去後有呚囒覆稱：該國不入中國販圖之中，而且醫生原爲行善起見，是以居住彼土。琉球國已與該夷本國早有文移，並未允行。其不能勉強撤囘者，並非該酋所能自主等由。査該酋係辧理該國公使事務，興各口領事不同。如不勸令開導，則此外更無可諭之人。且去年，該國復有亞美理堅兵船絡繹到來，強留華人亞人，該王世子咨請求爲勸導。故仍飛咨兩廣總督，相機開導。撒囘𠸄亞兩夷，外恭摺具奏」等因。其餘如例。〈癸丑年，有知念郡船一隻、人數十一名，漂到江南省崇明縣，擱礁撃碎。通船人等上岸活命。蒙該地方官加意撫恤，送到福州柔遠驛。又蒙布政司照例撫恤，配搭接貢、護送馬艦等船，遣撥囘國。又那覇船一隻、人數七名，漂到浙江省寧波府定海縣。蒙該地方官加意撫恤，修理原船，遣兵般三隻護送開洋。駛到半路，陡逢賊船，掠奪衣服。乃與該兵船一同收到石浦灣泊。復蒙地方官加意撫恤，遣兵六名，搭駕本船，該處開洋。仍見賊船來到，即駕囘石浦。蒙地方官，將該難人自陸送到福州；其船隻，着令華人駕到福州。蒙布政司照例撫恤，派搭原船、接貢船兩隻，遣撥囘國〉

本年，爲請撤囘留國𠸄人伯徳令事，特遣王舅馬克承、正議大夫梁必達捧咨抵閩。

上屆午年，因𠸄人伯徳令攜帶眷人等到國逗遛，特遣王舅、正議大夫捧咨入閩，懇請撤囘。厥後毎逢進接貢船入閩之便，屡經咨請撤囘。疊蒙布政司轉詳〈督、撫〉兩院，奏請皇猷。勅諭兩廣督部堂，飭示𠸄酋撤囘。但至于今尚未徹囘。去年，有𠸄官坐駕火輪船，捧來𠸄國軍機大臣、宰相文書，内云所留𠸄人，不可撤囘。本年，又有該國新任宰相寄送伯徳令轉遞文書，内云琉球務須崇學耶蘇教。見其行状漸有履霜至堅冰之機，非蒙天朝徳威，別無撤囘𠸄夷之計。由是特遣王舅、正議大夫捧咨到閩，懇請轉奏，迅俾𠸄國撥船撤囘。叨蒙布政司轉詳〈督、撫〉兩院奏奉諭旨，妥速飭令兩廣督部堂，向駐粤𠸄酋開導飭令，將久覊琉球之𠸄夷伯徳令撤囘等因。當經抄録諭旨，移行兩廣督部堂査照辧理。併將諭帖發賜王舅等知悉。但未蒙該部堂咨覆。該王舅等備由稟催，尚未見其覆。布政司諭王舅等曰：「現今風汛屆期，貢船將歸。本司除俟該部堂覆文之到，別行移知外，給咨發付，可以囘國。」遵捧咨文一道囘國。

三年癸丑，叨蒙皇上頒賜宣宗成皇帝神牌升配圜丘，孝和睿皇后神牌升袝太廟，併冊立皇后寶詔三道。本年秋，撥船二隻，護送華人到閩。舊年漂到八重山島華人，原是搭駕𠸄船，上岸逗遛。若有苟率撥船，護送到閩，洵恐𠸄船重來，歸罪于本國。業經咨請福建布政司，使本國護送該華人，得以無事。隨蒙妥爲照料，准其所請。是以本年，特遣都通事鄭嘉政、王家錦、官舍向開元、毛成憲等，派駕楷船、馬艦二隻，前詣該島，配載所留華人。一隻百四人，一隻六十八人，解送閩省。駛到洋中，忽逢賊船。通船人等勵力交戰。該賊見其勢力微弱，飛上二隻，掠奪防船軍器及公私銀兩、大小貨物、簪子衣服、咨文等項。其一隻所帶咨文，講情取囘。又一隻所坐華人，在東亀洋面，見有異船駕來，心甚驚怕，懇請借杉板逃去。時因都通事等講理相議，二十一名不敢逃去，四十七名自駕杉板逃去白犬。該都通事等到閩之後，即具其由，稟報于官。公務完竣。翌年囘國。

四年甲寅，特遣紫巾官向邦棟、正議大夫毛克進等捧表進貢；並謝欽賜御書匾額。〈本年，有朝鮮國難人六名，坐駕小船，漂到大島。送來内地，即照例養贍，搭駕二號船，解送閩省〉時奉布政司憲令「今逆氛未靖，道阻難行。業經督撫兩院具奏，令貢使暫緩進京，一摺奉上諭，此次勿庸進京」等因。奉此，該貢使等即具此次除正貢外，齎捧表章、方物，恭謝皇上特賜匾額，併賀冊立皇后慶典，實非例貢可比縁由，稟請布政司轉詳代奏。照例進京。去後，布政司令海防官諭貢使等曰「督撫兩院據情議奏，緩至來歳。一俟道路疏通，令貢使等照例進京。皇上依其所奏，相應趕緊整束行裝，以候起程」等因。奉此，但因過京道路，賊匪梗阻，未便起身。伴送官使、貢使等，尚在館守候。〈甲寅年，有那覇船一隻、人數二十二名，漂到福建省轄沙埕洋面。即有華人一名來到本船，先將難民五名帶到福鼎縣。蒙地方官加意撫恤。至其十七名，坐駕本船，轉到福鼎縣。均蒙加意撫恤，委員送到福州。又有大里郡船一隻、人數十六名，漂到浙江省鎭海縣。船身就弱，難以渉洋。蒙地方官變賣給價，併賜糧米，自陸送到福州。又有大里郡船一隻、人數五十六名，漂到廣東省廣州府新寧縣下川茅灣。蒙該地方官加意撫恤，送到廣海新寧縣衙門，賞給舊衣；送到香山縣衙門，賞給長短布襖二件及棉被等項；送到厦門同安縣，蒙地方官賞給糧錢。送到興化府楓亭驛，賜饔飱。時有夏楷船一隻、人數三十名，漂到廣東省文昌府土山洋面，擱礁撃碎，通船人等鳬水上岸。即蒙地方官賞給米錢，驛送陽江縣。又蒙賞給衣裳，送到香山縣衙門。蒙地方官賞給馬掛棉被等件，與該送到楓亭驛難民，一同送到福州。其四案難民，均蒙布政司照例撫恤，或駕原船，或搭進貢船，或搭護送船遣撥囘國〉翌年八月起程。〈此時，往還道路，不論水陸，蒙各省特遣文武員弁兩人、兵卒八九人護送。又因丹徒縣越河，以至甘泉縣邰伯各處有河賊，更經過南京長髪賊所竄近邊，復蒙加遣參將一員、兵卒三十八護送〉十一月二十三日到京，即將例貢、謝恩，曁慶賀冊立皇后大典等方物，照例奉納。又逢元旦，正副使臣、都通事等，皆同朝鮮貢使，照例行朝賀禮。又蒙除正賞外，加賞正副使臣緞疋、荷包等件。〈此時官員有言：「如此加賞，蓋以使臣懇請上京，誠切可嘉也。」〉又蒙召入重華宮聽戲，賞賜克食、糕餅曁各色器物。又照奉和御製詩章之例，加賞主上、正副使臣物件。又在午門外，跪請聖安囘國。時蒙皇上命禮部轉諭：「貢使囘國，傳知慰問王世子平安。」天語煌煌。遵即叩頭而退。又蒙賞賜下馬宴、上馬宴。事竣囘閩。又五年七月初九日，皇太后崩，併升袝奉先殿。禮成，頒詔天下。使臣等在布政司衙門，拜領遺誥一道、寶詔一道。其餘公務如例，全竣囘國。

本年，向統績續法司章鴻勳而任法司。

五年乙卯春，撥船一隻，護送華人到閩。

舊年冬，有福建省福寧府霞浦縣人民，奉海防官諭令，坐駕海船一隻，裝運貢米到京投納。事竣返棹之時，遇着逆風，漂到伊平屋島，擱礁撃碎。通船人等共二十五名，其一名淹斃，就地埋葬。又有江南省蘇州府大蒼州崇明縣商船一隻、人數十一名，漂到大島，擱礁撃碎。該二起難人送到中山，照例撫恤，給糧收養。特遣都通事鄭學楷、官舍毛成美等，護送到閩。〈本年，有大里郡與那原村船一隻、人數十六名，漂到閩省。即將其十六名搭駕護送船，在五虎門放洋。駛到半洋，陡逢逆風，漂到浙江省東表山外洋，擱礁撃碎。通船人等共計八十三名，其内六十六名不知去向，五名各扶船板、槓椇等項，漂流各處。時偶𠸄國船隻救護上船，恤給衣食，送到江蘇省上海縣𠸄署。𠸄夷即遞交地方官，解送福州。十二名或駕漁舟，或扶船板，漂到浙江省外山一江山東鷄山曁各處，上岸活命。即蒙各處人民恤給衣食，解到太平、海門等縣。又蒙各地方官加意撫恤，解送福州。又有那覇船一隻、人數三十八名，漂到浙江省寧波府象山縣。其内六名染病身故，即蒙就地埋葬。三十二名，叨蒙地方官加意撫恤，更修葺船隻，解送福州。兩案難人，蒙布政司照例撫恤，翌年，或搭接貢船，或搭那覇船，遣撥囘國〉

本年，有朝鮮國難人三名，坐駕小船，漂到伊平屋島島尻村洋面，擱礁撃碎。該島將該難人送來中山，即照例養贍，搭駕接貢船，解送閩省。

六年丙辰，特遣耳目官向有恒、正議大夫阮宣詔等捧表進貢。〈本年，有朝鮮國難人六名，坐駕小船，漂到鳥島，衝礁撃碎。島民將該難人送來内地，隨即照例養贍。翌年搭駕接貢船，解送閩省〉該貢使等入閩之後，起程維遲。且因賊匪梗阻，繞道行走。更留各驛數日，是以翌年三月到京。〈此時往還道路，不論水陸，蒙各省特遣文武員弁兩人、兵卒八九人護送。又因江南省桃源縣、宿遷縣，及山東省山賊交起，復蒙兩縣各遣兵卒四十人；山東省，或遣三百人，或遣二百人，或遣五六十人護送。且除該員弁兩人外，加添兩員，率兵護送〉即將表文、方物照例奉進。又蒙照例，賞賜正副使臣緞疋荷包等件；賞賜跟伴人等衣帽等件。又蒙照奉和御詩之例，加賞主上、正副使臣緞疋等件。又因皇上大祀天壇，正副使臣、都通事等，在午門前跪送聖駕，瞻仰天顔。時蒙皇上命喀㕸泌王，慰問主上平安。又皇上自壇還宮之時，使臣等在東闕門迤南跪迎聖駕，叨蒙照例賞賜克食各件。又皇上陞殿，文武百官行謝恩禮，該使臣等隨班行禮，亦蒙賞賜克食各件。〈例無行謝恩禮，使臣等着令傳譯通事，轉請禮部大人，學習其禮意義。即日，此係諸官叩謝奉公之禮。毎年四月二十五、十月二十五等日，諸官擧行此禮。今皇上使琉球使臣隨班行禮者，蓋以琉球代供貢職，歴蒙鴻恩；且又貢使等到京遲緩，不逢元旦也。此與元旦典禮相似〉又在午門前，跪請聖安囘國。時蒙皇上命禮部轉諭：「貢使囘國，傳知慰問王世子平安。」天語煌煌。遵即叩頭而退。又蒙照例賞賜下馬宴、上馬宴。其餘公務如例，全竣囘國。〈丙辰所遣頭號貢船，翌年閩囘之時，駛到洋中，陡遭暴風，極其危難。此時因有荷蘭國船隻在洋經過，貢船水梢二十六名移駕該船。即蒙該船人等發給糧食，解送蘇州府上海縣。亦蒙地方官加意撫恤，解送福州。且該水梢一名在蘇州身故，亦蒙將其棺柩，送到福州，照例埋葬。且其一名在福州身故，即蒙照例埋葬。又有名護船一隻、人數九名，要運貢賦。往赴八重山之時，陡遇暴風，漂到臺灣，擱礁撃碎。即蒙地方官加意撫恤，解送福州。兩案難人，均蒙布政司照例撫恤，搭駕接貢船，遣發囘國〉

七年丁巳夏，據在閩存留通事鄭宏猷報稱「奉海防官曉諭：今閩省銅錢缺少，將鑄銅錢，以備其用。琉球如有，可購銅斤，應於貢船入閩之時，帶來奉賣可也」等因。奉此，隨與貢使及各官等相議，經陳不得購辨情由，令傳譯通事請辭。乃不許其請，再三具由飭示等由前來，今以如此要用，不可固辭。乃發存庫銅斤，併加國中銅器，共計二萬五千斤，裝載接貢船，到閩咨請布政司，飭令査收，勿唐給價。翌年，又據在閩存留通事孫得才報稱「銅斤一案，再三稟請奉獻，隨奉憲批，宜當奉賣領價。否則于囘國之時，載囘繳還」等因。乃不得己，暫儲舘驛等由前來。今因如此，難以咨請奉獻。又不辭領價，則于理不合。是以，于今年秋，飭于貢使等，入閩之後，宜應稟請，俯賜査收，勿庸給價。若有不蒙允准，或收價銀乎？抑或領物件乎？宜當隨時施行。該貢使等既于入閩之後，凛遵憲令，頻請奉獻，尚不允准。發賜價銀。至于九年己未，閩囘員役帶來價銀。朝廷將其價銀分賜國中奉獻銅器者，以示恩典。

本年，馬克承續法司向統績而任法司。

八年戊午，向汝砺續法司毛恒徳而任法司。

本年，特遣耳目官向俊、正議大夫阮孝銓等捧表進貢。該貢使等入閩之後，起程維遲。且因賊匪梗阻，繞道行走。更留各驛數日，是以翌年六月到京。〈此時因各省賊匪交起。蒙各省遣撥兵卒，或百六十餘人，或二百餘人，或三百人，護送至于〔京〕。京囘之時，各省肅清，護送如例〉即將表文、方物，照例奉進。此時欣逢萬壽大慶，正副使臣、都通事等，叨蒙召入圓明園。而正副使臣又蒙召入同樂園，瞻仰天顔。時蒙皇上命禮部慰問主上平安，又蒙同班各官聽戲，賞賜茶糕克食各件。且賞賜正副使臣茶葉各二瓶、茶膏各二匣、瓷碟各一件；正使瓷孟三件；副使瓷孟二件；都通事茶葉一瓶、茶膏二匣、瓷孟二伴、瓷碟一件。至于萬壽聖節，正副使臣、都通事等前赴正大光明殿，同班各官行三跪九叩頭之禮。既而正副使臣叨蒙召入圓明園，同班各官聽戲。賞賜茶糕克食各件。且賞正使緞一疋、漳絨二疋、綢二疋、雕漆器二件、瓷瓶一件、荷包二對、鼻烟壷一個；副使緞一疋、漳絨一疋、綢二疋、雕漆器一件、瓷瓶一件、荷包二對、鼻烟壷一個；都通事緞一疋、綢一疋、漳絨一疋、荷包二對、雕漆器一件、瓷瓶一件、鼻烟壷一個。又蒙照奉和御詩之例，加賞主上、正副使臣緞疋等件。又蒙照例，加賞正副使臣緞疋、荷包等件。且賞正副使臣、都通事曁從人衣帽等件。又在午門前，跪請聖安囘國。時蒙皇上命禮部轉諭：「貢使囘國，傳知慰問王世子平安。」天語煌煌。遵即叩頭而退。又蒙照例，賞賜下馬宴、上馬宴。又于囘閩之後，蒙賜萬壽寶詔。其餘公務如例，全竣囘國。〈己未年，有久志郡船一隻、人數七名，漂到浙江省。即蒙地方官加意撫恤，解送福州。又蒙布政司照例賞給糧錢。又庚申年，有太平山船一隻、人數八名，漂到臺灣府。即蒙地方官加意撫恤，解送福州。偶値接貢般囘棹之時，不便俟候。布政司賞給糧錢，故自公項，發給養贍。搭駕久志郡船，一同囘國〉

九年己未，馬朝棟續法司馬克承而任法司。

十年庚申，特遣耳目官向志道、正議大夫鄭徳潤等捧表進貢。〈本年，有朝鮮國船一隻、人數九名，漂到伊是名島，送來内地。乃因泊村與佛人住家相隣故，令居住浦添郡牧港村，照例養贍。而將原船已行燒吊，搭駕貢船，解送閩省〉翌年三月十二日，將仍賜進京等由，稟請布政司。奉批「日期將定，宜預備行裝，以俟起程」等因。四月初一日復奉鈞諭，「現今北上道途賊匪肆擾，難以往來。宜本夏，坐駕貢船以囘國」等因。〔志力〕聆令之下，不勝驚怕。至于初五日，「志道等奉命入貢，乃違例囘國。如何得以復命？乞准俟道路稍通，繞越前進」等由，具稟懇請。隨蒙允准。正在住館守候之際，九月初三日，奉憲諭「七月十七日，文宗顯皇帝崩。十月初九日，皇太子登極。起自翌年壬戌正月，改元同治」等因。隨即上自貢使、員役，下至跟伴、水梢，依照向例，擧哀守喪。至其白詔紅詔及冊謚寶詔，著存留官，照舊拜領。十月二十三日，將「于年内不上京，則不能來夏乘汛開洋。乞准及早赴京」等由，具稟懇請。翌年四月二十七日奉憲批，「客歳十二月初五日，巡撫部院，將今該琉球使臣因道路梗阻，不得進京。伏乞例進表文、方物，暫儲司庫。緩俟道途稍通，即行伴送進京，併請應頒勅書及欽賞物件，照例賜給」等由，由驛轉奏。經蒙允准，宜遵照施行等因。此誠感激不盡者也。乃于五月十九日奉憲諭，「今夏至將屆，貢船開駕之期，已爲迫近。若俟勅書降來，恐開洋失時宜。該使臣等坐駕接貢船，先行囘國。將來奉到勅書及欽賞物件，交與存留官祗領，俟下屆貢船到閩，附搭囘國」等因。隨將「若不捧囘勅書等件，如何復命？乞俯念航海効順，俾道等捧勅囘國，以全使節」等由，再三稟請，奈不蒙允准。于六月初六日離驛登舟，二十一日，五虎開洋，以得囘國。其後，二十四日，留閩之存留官奉海防官憲令，頒球勅書及例賞物件，頒賜正副使臣、都通事曁跟伴人等物件。而亦頒與正副使臣錦小荷包等項，共已自京頒來，宜前赴布政司衙門，頓首祇領。遵即到衙稟曰：「現今留館人等，爲數僅少，儻有敝職拜領欽賞物件。藏儲館内，誠恐或盗賊所奪，或暴風所破，或洪水所濡，曷勝憂慮。乞准使敝職只領勅書。將該欽賞物件，貢使來閩之間，暫儲司庫。」隨蒙允准。亦奉海防官憲令，皇太后徽號寶詔、皇太后升袝大廟寶詔頒給琉球，宜前赴布政司衙門，頓首祇領。遵即赴衙祇領。至癸亥年，該存留官奉捧勅書寶詔，曁欽賞物件囘國。〈己未年，有久米村六端帆船一隻、通船共六人，往八重山島催收税米。返棹之時，漂到朝鮮國。原船損漏，不堪修葺，就地燒化。又有久高島十二端帆船一隻、通船共九人，赴宮古島催征糧米。囘籍之時，漂到浙江省寧波府三砂洋面，船沖礁撃破，不得駕囘。均蒙各地方官加心撫恤，伴送到閩；又蒙布政司依照向例，恤給糧銀，各附搭接貢船囘國〉

十一年辛酉，尚允讓續國相尚惇而任國相。

本年，傳聞中國賊兵昌熾，騒擾不堪。況又北京，有𠸄咈哦三國夷人，但振威勢，闖入城内，猖獗不堪等由。主上深爲軫念，意欲掃盡賊氛，除去夷人，早享太平之福，乃祷告各神。〈此于首里森御嶽、楚乃比也婦御嶽、圓覺寺、天王寺、聞得大君御殿、辨財天堂、辨之嶽、末吉、識名觀音堂等處，主上親率諸官祷告。又于崇元寺，特遣尚氏玉川王子朝達，于龍福寺、普天間等處。特遣尚氏具志川王子朝敷，各率諸官代祷。又于御城御火鉢御前曁各嶽等處，特遣紫巾官以下二十一員名。于三平等，特遣紫巾官以下七員名各祷。又于圓覺寺，使禪家僧念經祷告。又于護國寺，使聖家僧念經祷告。又于關帝廟、天尊廟、龍王殿、兩天后宮等處，特遣向氏識名親方朝顯率同諸官代祷。又飭行那覇、唐榮、泊，曁諸郡諸島，各行祷告。而當祷告之日，國中一統，禁止殺生〉

同治元年壬戌，遣耳目官向啓元、正議大夫林長隆等捧表進貢。〈貳號貢船灣泊西邊洋山，偶有賊船到來，劫奪兵器、貨物等項〉十一月初十日，將仍賜進京等由，稟請布政司。二十日奉批「先定參官之日，次査表文貢物。又將定起程進京之日，宜預備行裝，以勿致遲延。正在措辧之秋，仄聞上憲，聞知道路梗阻，不得進京。因此議停貢使進京之擧」等由。曷勝驚恐之至，因又稟請，俟道路稍通，繞越進京。至于翌年正月二十九日奉批，經蒙奏准，停止進京，宜抄録原奏知照等因。奉此拜讀之下，詎思期于本夏，囘去本國。正在驚上加驚之秋，至二月十四日又奉憲令「所進表文貢物，仍舊暫儲司庫。待下次貢使來閩之時，一併進京」等因。奉此，由是再三具稟泣請，將「元等准依照向例，滞在閩地。俟接貢船之來，囘國復命。儻或其内有道路稍通，更准進京奉批，謹奉巡撫部院憲令：該使臣等所請，忠順可嘉，宣准如其所請，滞在閩地，相應轉飭知悉」等因，行司到元。奉此，六月初八日，頒賜主上勅書、例賞物件；頒賜正副使者、都通事，曁跟伴人等物件。而亦頒賜正副使者蟒緞、小荷包等項，共已自京頒來。後聞北上道路賊匪稍靜等語，又復稟請上京。奉批。既頒勅書，復賞物件。今乃起程進京，不特不副聖懷。洵恐惟返棹之期不准所請，隨又稟請，將「上屆申戌兩年所獻表文貢物，今般一併進京。儻有難允者，更乞准再三酌，宜只進表文」等由。甲子年四月初一日，布政司交還表文曰「今次王舅進京之時，一併奉進」等因，隨即將其表文交授王舅，妥爲收藏。至于上京一款，雖經再三泣請，不蒙允准。乃不得已，開洋囘國。

本年，遣都通事梁超羣、官舍詹光國等駕船一隻，護送福建省泉州府晉江縣難商五十一人，前詣閩省。原是難商等，去年之冬赴天津府，求買藥材、燒酒等項。返棹之時，洋中乍逢逆風，漂到八重山島白保村洋面，沖礁撃碎。將難人等分駕船兩隻，送來浦添郡牧港村。〈時因泊御藏敷，迫近佛人舍館，有所妨礙，而然照例養贍。〉

本年，向有恒續法司毛増光而任法司。

本年九月上旬，八重山嶋、白保、宮良兩村，有鶴鳥五隻飛來飛去。至十二月下旬，其跡不見。

二年癸亥，遣王舅馬文英、正議大夫毛克述、使者阿士敏等，慶賀皇上登極，併叩謝勅諭撤囘佛人。該王舅等上京一項，因俟各處賊匪粛清，乃翌年十一月到京。〈此時王舅馬文英未上京内，染病身故。正議大夫毛克述等，往來道路，不論水陸，特遣文武員弁各二名，率兵丁二百餘名嚴密護送〉即將慶賀進香表文方物，及上屆申戌兩年所滞兩貢表奏照例奉納。叨蒙皇上隆恩，除勅書、正賞外，賞賜主上：

各色八絲緞二十疋

硯二方 玉器十件

琺瑯鑪瓶盒一分 琺瑯孟六件

瓷器一百四十件 玻璃器十件

「瀛壖屏藩」匾額。

賞賜副使各色緞十疋、荷包六個；賞賜使者、都通事二員各色緞各四疋、銀各三十兩。且照正貢之例，賞賜副使各色緞十疋、荷包六個。又遇皇上袷祭太廟，副使、使者、都通事等，在午門前跪送聖駕。時蒙皇上命禮部慰問王世子平安。天語煌煌。遵即叩頭而退。賞克食：羊肉一方，乳餅、蒸糕、饅首各一盤。且賞賜宴卓三張、魚二十一尾、鵞一隻、鷄一隻、棉羊三口、酒三瓶。又逢元旦，副使、使者、都通事等，照例行朝賀禮。賞賜克食、羊肉、菓子等件。且皇上孟春時享大廟，副使等在午門前跪送跪迎聖駕。賞賜克食：羊肉、菓子等件。又在禮部衙門賜下馬宴，在四驛館賜上馬宴。又蒙召入紫光閣，副使等跪迎聖駕。是時副使叨蒙在御前，親賜御盃。飲畢退。更在露臺賜筵宴。又跪請聖安囘國。時蒙皇上命禮部轉諭：「貢使囘國，傳知慰問王世子平安。」天語煌煌。遵即叩頭而退。又在風神廟，賞賜餑餑卓二張。其餘公務如例，全竣囘國。

本年秋，遣都通事鄭秉衡、官舍齊思忠等駕船一隻，護送山東省登州府黄縣難商十有七人，前詣閩省。所駕船隻，洋中乍逢逆風，飄泊于海檀屬内竹與口。時有賊船盪來，奪取兵器。而亦挽船于洋外，駕駛之時，衝礁撃破。已沈水中，所坐人名或乘釣舟，或浮海水，到野馬山方得活命。隨蒙解送福州，且將飄風華人交與海防官。既而該員役等奉借華船，開洋囘國。原是該難商等，去年九月，漂到八重山島入表郡與那國島大泊洋面。原船損漏，不得駕歸，就地燒化。送來浦添郡牧港村，照例撫恤。

三年甲子秋，大通事孫得才、才府齊思忠等，因上屆亥年，護送船員役所駕船隻在洋損破，拜借福州商船，坐駕囘國。乃駕其船上，前赴福州交還其船。翌年附搭頭貳貢船，囘到本國。

本年，特遣耳目官東國興、正議大夫毛發榮等捧表進貢，兼請冊封。〈甲子年，有久志郡邊野古村船一隻、人數六名，漂到浙江省定海縣。又有該郡川田村船一隻、人數六名，漂到臺灣府。該處男女約計三十名，攜兵器來，奪取貨物，亦要打破本船。由是該難人等駕杉板上岸，亦連隨身衣簪等項，爲所奪盗。即向路所開，緊急走去，遂到該府滬尾衙門。又有大宜味郡喜如嘉村二棚船一隻、人數三名，漂到該府，沖礁圮壞。此數案難人等，均蒙各處地方官賞給衣食銀錢，先後送到福州柔遠驛。更蒙布政司照例撫恤，給發口糧菜銀。將損船難人等，派搭貢船二隻、久志郡船一隻囘國。而久志郡船，有通事王恩廣，將下屆寅年賜封咨文捧來〉[1]

該貢使等入閩之後，即請遣員赴京。乃因蒙閩省辨理軍務各屬兵差絡繹，勢難兼顧之令，翌年十二月到京。皇上命翰林院檢討趙新爲冊封正使，命翰林院編修于光甲爲其副使。又該貢使照例奉進表文、方物，叨蒙皇上照例賞賜勅書、正賞。又召入正副使，於重華宮瞻仰天顔。時蒙天語，慰問王世子平安。既而賜宴看戲。併加賞玻璃器各二件、鼻烟壷各一件、磁器各一件、磁盤各一件、茶葉各二瓶；且加賞正使荷包四個；加賞副使荷包二個。又皇上袷祭太廟，正副使、都通事在午門前跪迎跪送畢，賞賜克食、羊肉、饅首、奶餅、蒸糕等件。又召入正副使於保和殿，在御庭賜宴。賞看絃歌諸藝。且召到御前，親賜御盃。賞賜克食、羊肉。且遣官賞賜宴卓三張、棉羊三疋、鵞一隻、鷄一隻、魚二十一尾、酒三瓶。又逢元旦，正副使照例行朝賀禮。又皇上幸大高殿、壽皇殿，正副使在神武門前跪迎跪送畢，賞賜克食、羊肉、蒸糕、奶餅、饅首等件。又召入正副使，於紫光閣親賜御盃，併賜宴。賞看絃歌諸藝。且賞賜正使各色緞十四疋、荷包六個；賞賜副使各色緞十疋、荷包六個。又皇上享太廟，正副使在午門前跪迎跪送畢，賞賜克食、羊肉、蒸糕、奶餅、饅首等件。又皇上幸大高殿，正副使在神武門外跪迎跪送畢，赴保和殿。及皇上御殿之時，同諸官一跪一叩頭。列座賜宴，併賞看絃歌諸藝。且召到御前，親賜御盃。又赴中正殿，憑禮部大人，跪請聖安囘國。隨蒙兪允。時蒙皇上命禮部轉諭：「貢使囘國，傳知慰問王世子平安。」天語煌煌。遵即叩頭退座。既而賞看絃歌諸藝，併賞賜各色蜜菓、糖菓、棉羊肉等件。其餘公務如例，全竣囘國。〈乙丑年，有久米村船一隻、坐駕人數二十八名，漂到福州府長樂縣洋面。時有賊船十餘五六隻盪來，多人攜帶兵器，飛到原船，奪取貨物、槓椇等項。該難人等投捨原船，移駕杉板上岸，乃復在岸爲賊所奪取衣服。由是難人等相共驚怕，隨路逃走，遂到該縣。又有那覇船一隻、坐駕人數七名，漂到浙江大平縣。此時該難人等所有米糧用水，在洋吃盡，正在萬死一生之際矣，幸喜有異國船隻經過。目撃其難，發給米水等件，纔得活命。既而駕到該縣。詎想有賊船三四十隻盪來，飛到原船，奪取貨物、衣服、食器等項。該難人等甚爲驚怕。時有該處船一隻盪來，將其原船吊進内港。該二隻人數，均蒙各處官員厚加撫恤，送到福州柔遠驛。又蒙布政司照例發給口糧鹽菜銀，其内投船人等，配搭那覇船併接貢船囘國〉

四年乙丑秋，遣接封大夫鄭秉衡迎接冊使。翌年搭駕封船囘國。

五年丙寅夏，冊封正使趙新、副使于光甲齎捧詔勅臨國，諭祭故王尚育，襲封王世子尚泰爲中山王。詔曰：

朕惟：典隆，圭組千秋，垂帶砺之盟；瑞集，共球百世，屹屏藩之衞。紹箕裘而勿替，舊徳克承；賁綸綍以崇褒，新恩宜沛。爾琉球國，拓疆東海，稟朔中朝。慶土宇之久安，荷帡幪之廣冒。中山王世子尚泰，夙騫令譽，善繼先型，虔述職於重溟，早攄忱於九陛。波恬碧澥，頻輸琛贐。以效珍星拱紫垣，遠渉梯航而請命。茲以序當嗣爵，表籲錫封。特遣正使右春坊右贊善趙新、副使内閣中書舍人于光甲齎詔，往封爾爲琉球國中山王。爾國臣民以曁士庶，其咸輔乃王，溢殫忠悃，懋著豐規。緜世澤以孔長，鞏邦基於丕固。思裕後光前之匪易。勉啓乃心，念宣猷贊化之宜勤；無忘汝翼，鴻庥滋至，繼繩延茅壤之榮，龍節載頒，申錫拜楓廷之賜。故茲誥示，咸使聞知。

勅曰：

惟爾毓秀海邦，蜚英國冑。譽隆肯構，早駿望之丕昭；徳著維城，果象賢之無忝。茲以承祧衍慶，纉業揚庥。踰鼇島以來王，航鯤溟而命使。瞻雲願切，夙勤修貢於東瀛；捧日心長，彌冀近光於北闕。嘉前徽之克紹，久靜鯨波；念崇爵之宜頒，載宣鳳綍。特遣正使右春坊右贊善趙新、副使内閣中書舍人于光甲，勅封爾爲琉球國中山王，並賜爾及妃文幤等物。爾祗膺簡命，溢勵葵忱。式宏翼戴之勳，大啓熾昌之緒。祚延茅土，環紫澥以承流；榮被芝泥，翊丹宸而布化。萬里效星辰之拱，用揚鴻烈於方來。九天錫雨露之恩，允荷龍光於靡極。欽哉。特諭。

〈正使趙新、副使于光甲同題瑞泉，書「靈脈流芬」四字獻王。隨鐫碑建焉〉

本年，冊使囘朝時，遣王舅馬朝棟、紫金大夫阮宣詔、使者向承儀等，齎捧表章、禮物，坐駕頭號船，與冊使寶船一齊開洋，到於福州，起程進京。〈此時往還道路，不論水陸，蒙各省特遣文武員弁兩人、兵卒八九人護送〉即將表文、謝恩方物，照例奉進。叨蒙皇上隆恩，除勅書、正賞外，賞賜正使王舅各色緞十四疋、荷包六個；賞賜副使紫金大夫各色緞十疋、荷包六個。又蒙賞賜正副使臣及從人等衣帽等件。又遇皇上袷祭太廟之時，正副使臣等額外奉旨，在午門前跪迎聖駕。時蒙皇上命禮部慰問國王平安。天語煌煌。遵即叩頭而退。即而將聖安囘國等由，詳明禮部大人，轉達聖聰。即蒙兪允。且蒙皇上命禮部轉諭：「使臣囘國，傳知慰問國王平安。」天語煌煌。遵即叩頭而退。又蒙照例，在禮部衙門賜下馬宴；在于公館賜上馬宴。其餘公務如例，全竣囘國。

本年，特遣紫巾官毛文彩、正議大夫魏掌治等捧表進貢，並謝欽賜御書匾額。〈乙丑，有朝鮮國船一隻、坐駕人數十五名，漂到大島。原船因衝礁損壞，不得駕歸，乃行就地燒化。將該難人配駕該島船三隻，送來内地乃泊藏敷。逢有閩囘貢船與冊使寶船連䑸來國。朝廷着在該敷爲査驗華物之處，故將該難人等居住小禄郡赤嶺村，照例養贍。搭駕進貢船，解送閩省。且正議大夫魏掌治未起程内，在于福州染病身故。且紫巾官等往還道路，不論水陸，蒙各省特遣文武員弁兩人、兵卒八九人護送〉即將表文、方物曁謝恩方物照例奉進。叨蒙皇上隆恩，除勅書、正賞外，賞賜正使各色緞十四疋、荷包六個。又蒙照例賞賜正使曁從人等衣帽等件。又遇皇上袷祭太廟之時，正使、都通事等額外奉旨，在午門前跪迎聖駕。時蒙皇上命禮部慰問國王平安。天語煌煌。遵即叩頭而退。既而將聖安囘國等由，詳明禮部大人，轉達聖聰。即蒙兪允。且蒙皇上命禮部轉諭：「使臣囘國，傳知慰問國王平安。」天語煌煌。遵即叩頭而退。又蒙照例，在禮部衙門賜下馬宴；在于公館賜上馬宴。其餘公務如例，全竣囘國。〈丁卯年，有久米村座波船一隻、通船人數八名，在于洋中多遇危難，砍斷帆椇，漂入浙江省定海縣。該難民八名，蒙在于該處給發飯食，併擇船人一名坐駕本船爲之引導，護送衙門。又蒙地方官日按三次賞給飯食，更給衣巾、櫛梳等件。隨將本船修補殘缺，發給帆椇，併擇船人四名坐駕本船爲之引導，更給飯食、用水等項，開洋送到温州府。又蒙在于該處賞給米錢，開洋解送福州。又蒙布政司照例賞賜糧米、銀錢等項，坐駕原船囘國〉

七年戊辰，遣耳目官向文光、正議大夫林世爵等捧表進貢；且遣官生毛啓祥、葛兆慶、林世功、林世忠等入監讀書。該官生等叨蒙皇上隆恩，照例賞賜日用食物、四季衣服；其跟伴等，亦蒙照例賞給衣食。且官生毛啓祥在途病故，叨蒙皇恩，賞恤白銀三百兩，其三十兩備辨葬事，其二百七十兩給交該家收領。又，該使臣等奉進表文，叨蒙皇上隆恩，加賞國王：

蟒緞二疋 福字方一百幅

大小絹箋四巻 筆四匣

墨四匣 硯二方

雕漆器四件 玻璃器四件。

加賞正使屯絹四疋、羽紬四件、圓金三疋、漳絨三疋、大荷包一對、小荷包四個；加賞副使屯絹三疋、羽紬三件、圓金二疋、漳絨二疋、大荷包一對、小荷包四個。又將正貢方物曁官生入監讀書貢物，照例奉進。又赴鴻臚寺演禮。又該使臣、都通事、官生等，一同赴國子監瞻仰文廟。禮畢，官生等入監讀書。由是依照向例，同都通事在彜倫堂參見各官。是時，都通事一揖，官生等四拜。又遇皇上袷祭太廟之時，該使臣等奉旨，在午門前跪迎聖駕。時蒙皇上命禮部慰問國王平安。天語煌煌。遵即叩頭而退。賞賜克食：羊肉一方、饅首一盤、奶餅一碟、蒸糕一碟。又蒙頒賜勅書、正賞。即而將跪請聖安囘國等由，詳明禮部大人，轉達聖主。即蒙兪允。且蒙皇上命禮部轉諭：「使臣囘國，傳知慰問國王平安。」天語煌煌。遵即叩頭而退。又蒙照例，在禮部衙門賜下馬宴；在于公館賜上馬宴。其餘公務如例，全竣囘國。〈戊辰年，有首里府鳥小堀村百姓比嘉所有四端篷船一隻，通船人數一十三名，要赴久米島裝運柴薪，那覇開船。洋中忽逢逆風，飄到宮古島。後又要赴久米島，該處開洋。駛到半洋，風波猛起，大篷頭篷，皆被吹損，任風漂流。正在萬死一生之際，幸漂到中國外山之下抛椗灣泊，其地不知何名。而難人内九名前赴岸上，尋到濱邊。見有人家，急急走去。問訪何處地方，奈言語文字互不相通。因將漂泊事情曁係何處地方之處，揮手比勢，以爲問訪，方知係臺灣屬内後山地方。該家主發給飯食，一夜留宿。至于翌日，有容貌非常者五六名攜刀走來，奪取衣簪等項，多致打叱。該九名魂飛魄散，逃囘船上，緊急開船。任風飄流，送到艋舺地方，抛椗灣泊。所坐原船損漏將沈，船上人等棄船上岸。尋訪衙門之時，該處地方官來到岸邊。恰有訪問來歴之説話，該難人等以手比勢，以爲應答。因蒙該地方官帶到衙門。毎日三次，發賜飯食外，更頒給番錢，以備衣服盤費之需。既而送到猛水府城，亦蒙該處大老爺頒給飯食番錢，送到福州。又有大宜味郡根謝銘村六端篷地船一隻，在八重山島裝載貢米，坐駕囘朝。在番併其筆者等，通船人數二十九名，該島開洋，要赴内地。海中風波猛起，針路失方。乃抛棄所裝物件，任風漂流，遂飄到浙江省鎭海縣。隨蒙該處地方官臨到船上，査看所剩殘項，而將該在番併其筆者、各跟伴等上岸棲居。更將銀錢頒給通船人等，以備菜薪等需。亦蒙該處大老爺頒給猪肉、羊肉、活鷄、活鴨等件外，修葺原船。更發給銀錢，以備船上菜薪等項。既而將通事二名、引導一名、水主三名，搭駕原船，並遣撥兵船護送福州。兩案難人，均蒙布政司照例撫恤，或坐駕原船，或搭駕頭號船，遣撥囘國〉

九年庚午，遣耳目官楊光裕、正議大夫蔡皇禎等捧表進貢。〈本年，有朝鮮國難人六名，坐駕小船，漂到久米島，送來内地。向例在泊藏籍居住。但該藏籍實係耳目之地，恐夷船來國之時有所妨礙，乃擇村内曠宅居住，照例養贍。搭駕貢船，解送閩省。本年，有知念郡久高村内間船十端帆一隻，漂到浙江省，通船人數共計九名。其内一名染病身故，八名業蒙解送閩省。且己巳年，有久米具志川郡本村地船三枚帆一隻，船戸渡嘉敷兄弟兩人，坐駕本船，漂到臺灣屬内淡水廳洋面，衝礁撃碎，共得上岸。因無官衙可頼，專承土民枝氏之養。奈兩人患病。兄渡嘉數棄世，隨該枝氏給棺埋葬。至于該弟，雖欲及早解送，因風不順，待到翌午年，令土民一名爲之引導，駕船放洋，送到官衙。各地方官厚加撫恤，解送閩省。當經布政司依照舊例，頒賜糧銀，以致撫養。而該内間原船極其損破，雖是修葺，難渉重洋，故就地變價。該難人等，共得附搭貢船囘國〉且官生葛兆慶、林世忠相繼病故，均蒙恩賞銀三百兩，以一百兩營爲葬事，以二百兩附歸本家。該使臣等叨蒙皇上隆恩，除例賞外，加賞主上：

蟒緞二件 福字方一百張

各色絹四巻 湖筆四匣

徽墨四匣 漆盒硯二方

紅漆盒二件 洋漆盒二件

玻璃器四件。

加賞正使圓金三疋、漳絨三疋、彭緞四疋、羽紬四件、大荷包一對、小荷包四個；加賞副使圓金二疋、漳絨二疋、彭緞三疋、羽紬三件、大荷包一對、小荷包四個。又皇上親詣大高殿拈香，使臣等赴神武門外瞻仰天顔。時蒙命禮部慰問國王平安，天語煌煌。遵即叩頭而退。又奉進貢物。又皇上親詣壽皇殿行禮，使臣等赴神武門外跪迎跪送聖駕。加賞克食：羊肉一方、蒸糕一碟、饅首一碟。又皇上親詣大高殿拈香，使臣等赴神武門外跪迎跪送聖駕。又皇上親詣大高殿拈香，使臣等赴神武門外跪迎跪送聖駕。又瞻仰文廟。又赴鴻臚寺演禮。是日，加賞正副使、都通事、土通事，曁從人等衣帽等件。又皇上親詣大高殿拈香，使臣等赴神武門外跪迎跪送聖駕。又皇上親詣大高殿拈香，使臣等赴神武門外跪迎跪送聖駕。又皇上親詣大高殿拈香，使臣等赴神武門外跪迎跪送聖駕。加賞克食：羊肉一方、蒸糕一碟、饅首一碟、乳餅一碟。又使臣等赴寧壽宮聽戲。加賞克食菜六碗、菜二盤、點心二盤、糖菓一碟、點心二碟、水菓一碟、乳菜二碗；加賞正使天青羽紗一件、沈香紗一件、三鑲玉如意一柄、紅磁瓶一件、玉雙環瓶一件、洋鼻烟一瓶、紅帽緯一匣、大荷包二對、大蓮碗二隻、紅磁碗一件、五福盤一件、茶葉四匣；加賞副使天青羽紗一件、沈香紗一件、三鑲玉如意一柄、紅磁瓶一件、玉方瓶一件、洋鼻烟一瓶、紅帽緯一匣、大荷包二對、大蓮碗二隻、五福盤一件、茶葉四匣；加賞都通事茶葉三瓶、西紅碗二件、青盤一件。又萬壽聖節，皇上御朝清宮受賀。使臣等赴午門前，隨班行朝賀禮，後赴寧壽宮聽戲。加賞克食菜六碗、菜二盤、點心二碟、糖菓一碟、蜜菓一碗、紅菓一碟、乳茶二腕；加賞正使蟒緞三疋、漳絨三疋、紅綢四疋、通海綢四疋、織染局小巻袍褂　件、如意一柄、大荷包三對、小荷包四個、玉器一件、磁瓶一件、帽緯一匣、鼻烟一壷；加賞副使蟒緞二疋、漳絨二疋、紅綢三疋、通海綢三疋、織染局小巻、袍褂一件、如意一柄、大荷包三對、小荷包四個、玉器一件、磁瓶一件、帽緯一匣、鼻烟一壷；加賞都通事紅綢二疋、漳絨一疋、漆痰盆一件、鼻烟一壷、小荷包四個。又使臣等赴午門前，祇領勅書、例賞。此時將請聖安囘國等由，詳明禮部，轉達聖聰。即賜兪允。且命禮部轉諭：「貢使囘國，傳知慰問國王平安之旨。」遵即叩頭而退。又例在禮部衙門賜下馬宴，在四譯舘賜上馬宴。此皆千秋難遇之異寵，百代無窮之榮光也。其餘公務如例，完竣囘國。〈辛未年，有與那原村廬人三男謝敷筑登之親雲上十端帆馬艦船一隻，其年之春要赴宮古島。通船共六十九名，内頭目胥役五名、跟丁四十三名、搭客十名、舵水二十名，那覇開洋。陡遇颶風，去吊貨物，析斷楫椇，任風漂流。針程失方，萬死一生，皆共剪髪許願，漂到臺灣府生番地方。即撥杉板，向盪陸路，爲猛波所覆沒，三名淹死。杉板流蕩，難以往還陸路。由是原船斷錠，飄蕩濱邊。人皆登岸。雖尋人家，茫茫不見。走到山林之中，遇着人家。用手爲様，懇乞救命。隨給粥食等物，恍有撫養之況。詎想奪其所帶布器，剥其所穿衣裳，由是告暇辭去。而有四五人攜帶兵具，隨後驅來。該難夷歩過一里五合餘路，驚避條力荘地方凌老先家。生番探知雲集，亦剥身上衣物，遂引難夷五十四人，在門外致殺害。只剩十一人因躱土民楊友旺家裡。始得保全。且一人逃隱山中，奈爲生番所捕討，正在就死之秋。幸有土民揚阿和、楊阿、二宗、國陞四人，聞得其由，立即前往。將番錢四十五員、布六端、牛一口發給生番，救拔伊十二人，遷養楊友旺之家。日按三次，饒供飲食。更給茶葉、烟草、燈油等件。其無袴者，皆給袴子各一領。即而將伊等送到鳳山縣衙門，均蒙老爺亦賜衣食等件，更給棉胎衣各一領，轉送臺灣府安頓。均蒙老爺日按兩次，饒賜飲食，並給𧙥衣袴各一對。不但此也，發給銅錢各百五十文，以抵下程。遣火輪船，送至福州。又有西村嫡子平安山筑登之十二端帆馬艦船一隻，其春要赴八重山。通船共四十六名，内頭目胥役五名、跟丁二十名、搭客七名、舵水十二名，那覇開洋。遇颶漂流，甚及危難。遥有島嶼可見，不知何處。竟得漂到該處，即遣宮良、安里兩人訪問土情。詎想該兩人被囚不囘。俄有耳鑿容異者數十人侵乘本船，起椗進濱。時有鳳山縣李成忠坐船前近，將「本地乃係臺灣府屬内青番，若被吊進濱邊，則逢殺害，不得一人保命。宜應趕緊揚帆，萬里可也」等由，解語用手，以諭其意。遵即抛棄本船，一共空身，遷駕伊般灣泊屬地。其留在之間，由伊船主惠給日食、烟草、燈油，曁銅錢千文，而撥火輸船。逢到臺灣府，即將其來歴稟明官府。因蒙老爺頒賜𧙥衣袴、棉胎衣各一對，更給頭目大濱，搭客、邊土名兩人銅錢各千文；給其餘人等銅錢各五百文。兼之將銅錢七千九百文加給該衆人。又難夷五人染患疱瘡，因請醫生及早服藥。奈一人百藥無效，遂爲幽人。蒙給棺木、衣服等件，厚行埋葬。而迄三七日，燒香慰魂。又該所遣兩人，乞探其跡等由，具稟詳請。隨准。委員探問。該兩人自船下濱，偶有五六十人許，攜帶弓鐵炮刀，四面爲圍，勢必不能逃去。正及殺害之涯，幸有郭讚者權寓此地，營圖生業。目撃其危，毫無忌憚，勇往商議。請領該兩人深隱其家，而轉遷尤魁之家，其相離之間約有二里之遠。其轉遷之時，約有二十餘人攜帶兵具，争先驅來。該郭讚雖經再三相議，不肯聽從。現有嗜殺之状，故用目爲様，以諭趕緊逃去之意。該兩人魂飛魄散，只要尋到人家，得以活命。幸得往到尤魁家，庭立，即躱在家裡。該尤魁出外，協同郭讚，痛絶生番殺害之災。除平日殷勤撫養外，更東往西到。遂得有人經過府城之便，寄報情由。時有委員聽得其由，飛到尤魁家裡，協同其父子，一路之間，護保該兩人。往到二里，正要轉搬小舟開駕。詎思該生番等探知其由，攜帶兵具，追到圍住，將要斬殺。該委員等三名，頻要救命，乃盡義竭情。再三商議，而固執不聽。該委貫謀絶慮盡，遂捐自家番錢一十五員、白布一十端交給生番，贖囘兩人，以全性命，護送臺灣府城安頓。既而搭駕火輪船轉送福州。即蒙頒發銀糧，以爲撫養。時逢痘瘡流行，八重山人民倶染痘氣，只有一十三名纔得無恙。其内五名，因曾種牛痘，不染痘氣。其餘十名醫藥無效，竟乃身亡。前項人數，本應搭駕接貢船隻得以囘國。但因人數許多，不便附搭。即酌具其人名數目，稟明海防廳。即蒙如詳允准，得以囘國〉

十年辛未，毛允良續法司馬朝棟而任法司。

本年，向麟趾續法司向汝砺而任法司。

十一年壬申，尚健續國相尚克讓任國相。

本年，向居謙續法司毛允良而任法司。

本年，遣耳目官向徳裕、正議大夫王兼才等捧表進貢。〈辛未年，有大里郡與那原村十二端帆馬艦船一隻、人數五十五名，覇港開船，前赴八重山島。陡逢風波猛起，甚及危急。去棄貨物，折斷本檣，任風漂蕩，萬死一生。幸見高山遠聳，駛到其邊，上岸活命。時有人寫字曰：「此係越南國綏豐屬内樂業村。」隨即稟請「難民等任風漂蕩，所有水糧徹底用盡，正及飢渇。乞將本船吊進内湊，發給水米」等由。即蒙吊進内湊，發給大米、蔬菜、柴薪等件。且因該難民内，二名病故，給棺營葬，恤給銀兩。即而將本船轉送藩里汛地方，修補船身，發給槓椇。更賜使民富壽銀一百四十六員、官銀九十八兩、鉊錢五百貫文、大米二百方。而遣官員坐駕火輪船，引導伊船，送到廣東。即蒙賜給白米一千斤、麺粉一千斤、火腿二十把、大紹酒八甕、番錢二百員，而撥火輪船，引導伊船，送到福州。奈該難民内，三名病故，買棺營葬。其剩難民等，經蒙照例撫恤。又癸酉年，有若狹町村九端帆馬艦船一隻、人數九名，要赴太平山載運貢米，覇湊開船。途逢逆風，針程失方，任風漂蕩，遂到臺灣屬内生番地方。詎有異容異體之人十四五名，攜帶弓刀，侵登船上，盗奪貨物、衣服等件。更率難民等自船上岸，恍有殺害之状。伊難民等飛魂逃趲之時，幸有華人郭氏指導生路，送到鳳山縣。即蒙日賜兩次之食，更給𧙥衣袴各一領、番錢各一員，而駕火輪船轉送福州。經蒙照例撫養。今年，伊兩次飄風難民等，分乘原船曁兩貢船，遣撥囘國〉欣逢皇上恭謁東陵，使臣赴到燕郊瞻仰天顔。時蒙皇上命禮部慰問國王平安。天語煌煌。遵即叩頭而退。既而在朝陽門外跪接聖駕。叨蒙皇上隆恩，除例賞外，加賞主上：

蟒緞二疋 福字方一百副

大小絹箋四巻 筆四匣

墨四匣 硯二方

黒漆木孟四件 玻璃器四件。

又加賞正使一員片金三疋、漳絨三疋、大巻八絲緞四疋、小巻五絲緞四疋、大荷包一對、小荷包四個；又加賞副使一員片金二疋、漳絨二疋、大巻八絲緞三疋、小巻五絲緞三疋、大荷包一對、小荷包四個。且皇上親詣大高殿拈香，使臣叨蒙在神武門外，跪迎跪送聖駕。皇上萬壽聖節，御乾清宮受賀。叨蒙召入寧壽宮聽戲，賞賜茶菓燕宴。又加賞正使一員茶葉二瓶、茶葉二匣、瓷孟三件、磁碟一件、磁瓶一個、荷包四個、手爐一個、玉如意一柄、帽緯一匣、王筆牀一架、紬緞二巻；又加賞副使一員茶葉二瓶、茶葉二匣、瓷孟二件、瓷碟一件、磁瓶一個、荷包四個、手爐一個、玉如意一柄、帽緯一匣、玉筆牀一架、紬緞二巻；又加賞都通事一員茶葉一瓶、茶葉二匣、瓷孟二件、瓷碟一件。且恭逢皇上萬壽聖節，叨蒙在午門前隨班行禮。後入寧壽宮聽戲，賞賜茶菓燕宴。加賞正使一員三鑲玉如意一柄、雙環玉瓶一個、白磁瓶一個、帽緯一匣、手爐一個、荷包四個、袍褂料一套、蟒緞三疋、漳絨三疋、大巻八絲緞四疋、小巻五絲緞四疋、大荷包一對、小荷包二對；又加賞副使一員三鑲如意一柄、玉瓶一個、紅磁瓶一個、手爐一個、帽緯一匣、袍褂料一套、荷包四個、蟒緞二疋、漳絨二疋、大巻八絲緞三疋、小巻五絲緞三疋、大荷包一對、小荷包二對；又加賞都通事一員紬一疋、緞一疋、漳絨一疋、黒漆木碗一件、小荷包二對、玻璃鼻烟壷一個。且皇上親入太廟行禮，使臣叨蒙在午門前跪迎跪送聖駕。加賞克食：羊肉一方、蒸糕一盤、餑餑一盤。時蒙赴國子監瞻仰文廟。且常雩大祀。〈天於圜丘〉皇上詣天壇齊宿，使臣叨蒙在午門前跪送聖駕。皇上禮成還宮，又蒙在午門前跪迎聖駕。加賞克食：羊肉一方、蒸糕一盤、饅首一盤。且皇上親詣大高殿拈香，使臣叨蒙在神武門外跪迎跪送聖駕。加賞克食：羊肉一方、蒸糕一碟、饅首一碟。且皇上親詣大高殿拈香，使臣叨蒙在神武門外跪迎跪送聖駕。且使臣奉獻進貢方物。而蒙照例，賞賜正副使、都通事、土通事曁從人等衣帽等件。且使臣等赴午門前，祗領勅書、恩賞。此時將請聖安囘國等由，詳明禮部，轉達聖聰。即蒙兪允。又蒙命禮部轉諭：「貢使囘國，傳知慰問國王平安之旨。」天語煌煌。遵即叩頭而退。又蒙照例，在禮部衙門賜下馬宴，在四驛館賜上馬宴。其餘公務，如例完竣，率同官生林世功得以囘國。〈甲戌年，有大里郡與那原村廬人謝敷筑登之親雲上馬艦一隻、通船人數一十二名，要到八重山載運公米，那覇開洋。陡遇颶風，飄到定海洋面，引導到驛。叨蒙藩司照例，賞賜糧米銀錢等項，仍駕原船，得歸本籍〉

十二年癸酉，叨蒙皇上客歳頒賜冊立皇后，併加上慈安皇太后慈禧皇太后徽號寶詔二道。本年，皇上頒賜親裁政治，併加上慈安端裕皇太后、慈禧端佑皇太后徽號寶詔二道。

本年，毛有斐續法司向麟趾而任法司。

本年，有臺灣府加義縣之船一隻、〈長四丈二尺、横一丈二尺〉人數二十六名，漂到八重山島入表郡祖納村。又有該府屬内北路噶嗎蘭廳之船一隻、〈長八尋二尺、横二尋二尺〉人數二十一名，漂到與那國島祖納村。隨即除准其所請，恤給物件外，船上應用物件，亦行頒給。使駕各原船開洋囘國。

十三年甲戌,特遣耳目官毛精長、正議大夫蔡呈祚等捧表進貢。前到福州，欣逢皇太后四十萬壽聖節，候請海防官憲裁，在柔遠驛，依照舊例，一連七日，念經祈福。且貢使等自閩起程，未到京師，恭聞十二月初五日同治皇帝賓天，正月二十日醇親王〈咸豐皇帝之弟〉之子登極，改元光緒等由。既而自正副貢使至朝京都通事，心喪二十七日；自大筆者以下，心喪七日。且在閩琉球員伴，恭悉大喪之信，隨同諸官，在明倫堂擧哀行禮。且禮部將同治皇帝賓天白詔、光緒皇帝登極紅詔各一道頒發琉球。隨存留通事依照舊例，具備仗儀拜領，返驛。乙亥之年，都通事恭捧白詔紅詔囘國。〈甲戌年，有久志郡大鞁村六端帆馬艦船一隻，人數共十二名，要赴宮古島裝運貢米，那覇開洋。陡遇颶風，伐損椇槓，去吊貨物，吃盡米水，任風漂流。幸漂到江南省崇明縣屬内堡鎭洋面。隨蒙地方官，除惠給米水外，遣發査船二隻，坐駕老海者導進該縣内港。就縣之後，恤給飯糧蔬菜，毎人分給袴一領、筵一幅。更發出査船三隻，坐老海者引導江蘇省屬内上海縣河口。其過洋之時，幸逢公差査船二隻、火輪船一隻，引導入港。就縣之後，地方官發給糧菜，毎人分給棉衣一領。其船人一名，在彼地方，染病身故，隨蒙賜棺埋葬。且蒙修補船隻，造給檣繩之外，發給米菜薪等項。遣撥火輪船，坐駕知海之輩，該地開洋，導到福州南臺。荷蒙布政司照例撫恤，該難民等仍駕本船，得歸本籍。又有國頭郡邊戸村九反帆馬艦船一隻，人數一十名，要赴宮古島載運貢米，那覇開洋。陡遇逆風，楫子杉板，被波打漂。伐斷大檣小檣，去吊貨物，隨風漂流。船上人等剪髪許願，幸飄到浙江省屬内玉環廳。隨蒙地方官發給飯食，毎人分給袴衣各一件，修葺船隻，給帆檣楫，給杉板繩子。撰老海者，坐駕本船，該地開洋，導到福州南臺。荷蒙布政司照例養贍，該難民等仍駕本船，得歸本籍〉且進表已竣，皇上賞賜主上：

蟒緞二疋 大小絹箋四巻

筆四匣 墨四匣

硯二方 漆器四件

玻璃器四件。

〈例蒙賜福字方，但因皇上孝服未滿，不蒙其賜〉賞賜正使片金三件、漳絨三件、大巻五絲緞四疋、小巻五絲緞四件、大荷包一對、小荷包四個；賞賜副使片金二件、漳絨二件、大巻五絲緞三疋、小巻五絲緞三件、大荷包一對、小荷包四個。且皇后二月二十日賓天，貢使及員役等，依照同治皇帝賓天之例，恭服心喪。且自貢使至朝京都通事，恭蒙恩賜白布各一瑞，以爲喪服之備。而於四驛館，皆裝喪服，仰向皇城，三跪九叩頭，行擧哀之禮。且除服一款，依照前例，以爲循行。〈例應待終二十七日除喪。但因官員等換頂夏帽，減日除服〉且奉獻進貢方物及官生囘國謝恩方物。且自貢使至員從，恭蒙依照舊例，賞賜帽衣。且蒙謁瞻文廟。且於城内，恩賜主上勅書及物件。更賜貢使員役等物件。且恭逢欽上同治皇帝尊謚禮成，蒙頒寳詔。諸事已畢，貢使等跪請聖安囘國。時蒙皇上命禮部轉諭：「貢使囘國，傳知慰問國王平安。」天語煌煌。遵即叩頭而退。且蒙遣使官員，在四驛館賞賜羊酒。〈例蒙於禮部衙門賜下馬宴，於四驛舘賜上馬宴。但因孝服未滿，不賜兩宴〉且瞻仰天顔一款，密奉禮部鈞諭「今皇上現戴先皇帝先皇后孝服，未行朝見之禮，琉球使臣難以瞻仰天顔」等因。遵即遣撥阿口通事密行奉候。奉鈞諭「今皇上百日孝服尚有未滿，琉球使臣只於午門之前跪請聖安，直行囘國之處，商議已悉」等因。業上京師，不得瞻仰天顔，心寔難安。由是將及百日孝服已終之後，奏請瞻仰天顔如何之處。又復遺撥阿口通事再行候習。密奉鈞諭「今皇上春秋幼稚，雖終百日孝服，不知起自何日，親攝政務，以行朝見之禮耶。茲仰稽天意，今不准陪臣仰瞻，寔出春秋幼稚，未行朝見之禮也。然因將其情由難以實諭，托爲孝服未滿等因。夫既如此，難以再稟。續奉主客司牌，今事同禮部所諭情由」等因。遵即心不得已，只於午門之前，跪請聖安囘國。〈副使蔡呈祚，在于徳州身故〉且奉海防官鈞諭「欽上皇后尊謚寳詔已下，宜應在布政司衙門恭行奉承」等因。遵即存留通事，依照舊例，具備仗儀以行奉承。且去年接貢船隻未到閩省，由是布政司爲其探査事。即由漂風馬艦船，移咨本國，知悉先據。傳譯通事，口稱案査，例無布政司爲探査貢船事移咨琉球。但去年接貢船隻，有使臣坐駕其船，慶賀皇上登極，攸關匪軽。是以督撫兩阮因其船隻未到，會議奏聞「除飭行布政司移咨琉球，確行査探外，移咨禮部。飭行直隷及沿海各省，徧行探査。今琉球若無將接貢船隻在國淹留之處，及早咨覆，不知開何事弊」等語。由是遣撥正使與力毛思聰，將其事情逐細轉達。且今般恭蒙依照舊例，頒賜憲書。但因接貢船隻未到閩省，由漂風馬艦船隻捧帶囘國。〈丙子年，有知念郡久高島西銘十二端帆馬艦一隻，通船一十二人，要赴八重山裝運貢米，那覇開洋。偶逢雨風猛起，針路失方，任風漂流。幸見南岐外山，漂到錠海洋面。隨陳其來歴，報明其官府之外，乞賜飯糧。即蒙恤賜白米一斗，併撥老海者，坐駕原船，引導五虎門。到怡山院，蒙閩安鎭老爺恤賜白米三斗，送到南臺地方。隨海防官將該難人等接領球官，稟請布政司照例撫恤。該難人等仍駕原船，得歸本國〉

光緒元年乙亥，毛鳳來續法司向有恒而任法司。

二年丙子，因去年接貢船隻未到閩省，布政司移行探問咨文，本國知悉。由是，遣紫巾官向徳宏行其咨覆。〈都通事蔡大鼎、通事林世功、評定所筆者主取向有源、筆者向文度、御物奉行假筆者武爲道亦跟去〉

王世子尚典
童名：思徳金。同治三年甲子八月初二日降誕。

父：尚泰王

母：佐敷按司加那志，童名思戸金，號賢室。

中山世譜附卷序
盖天地之間，仁孝之道最為重焉，而治國之方亦在于此矣。昔者大王得王季而為子，王季得文王而為子，文王得武王而為子，武王得成王而為子，皆賢君也，而以仁孝治國。故孔子稱之曰：宗廟饗之，子孫保之，其㫖深矣。我始祖尚圓王，仁孝大德，開基創業。其後眀君更作，良臣交起。以至尚豐王，政教廣敷，國家大治。奈何世子尚恭少年而薨；第二王子尚文為人多恙，不能即位；第三子尚賢王立，無世子。因此第四王子尚質王克承父兄之鴻業，而立本支，綿綿弘開，麟趾之祥矣。既及我王即位，則文風丕振，大業益昌。其功徳，無愧于聖賢。一日嘆然，乃諭國相尚綱等曰：「尚恭、尚文不幸無嗣。若不有譜而明之，則将後世無從考稽焉。」特命向兆鳯等，新修譜紀一卷，以附世譜之末。於戲！從今而後，二王子事昭然可稽，燦然可遡，不亦善乎？臣鐸等隨司譜官向兆鳯編纂厥譜，恭偹上覧。伏願宗廟饗之，子孫保之，而仁孝之治，與三代並隆。則帶礪河山，與天地永齊矣。

康熈四十六年，歳在丁亥。十一月二十一曰，紫金大夫臣蔡鐸謹譔。

當官姓氏
攝 政	尚 綱
法 司	馬廷噐
毛起龍
毛天相
總理司譜官	向兆鳳
松君鼎
校正官	蔡 鐸
中山廿譜附卷
尚恭公
尚恭公王第一子

童名真三良金，號良春。萬曆四十年壬子二月初六日降誕。

父：豐王。

母：王妃尚氏我謝上森按司加那志。童名真錢金，號梅岩。

妃：毛氏城間按司加那志，童名真嘉户樽金，號雲嶺。〈毛氏豐見城親方盛良女。萬曆三十九年辛亥十月二十六日生，康熙三十六年丁丑六月二十日薨，壽八十七。葬于父盛良墓。乾隆十六年未二月初四日，移葬于西玉陵。〉

公有一女，曰浦添按司加那志。童名思乙金，號花牖。

紀
萬曆四十六年戊午，正月十五日，領玉城郡。

四十八年庚申，十二月初十日，轉領浦添郡。

天啓四年甲子，五月二十八日，領知行髙三千斛。

崇禎四年辛未二月二十日薨，壽二十。葬于玉陵。

本年，恭䝉太守公遣昌林寺和尚賜香奠銀三十枚，以爲弔祭。

尚文公
尚文公〈王第二子〉

童名真牛金，號德馨。萬曆四十二年甲寅六月二十日降誕。

父：豐王。

母：王妃尚氏我謝上森按司加那志。童名真錢金，號梅岩。

妃：馬氏大城按司加那志。童名真鍋樽金，號亮直。〈馬氏國頭按司正彌女。萬曆四十一年癸丑十二月二十九日生，康熙三十四年乙亥九月初九日薨，壽八十三。葬于父正彌見上森墓。乾隆二十四年己卯十一月二十一日，移葬于西玉陵。〉

紀
天啓元年辛酉，兼領佐敷郡中城郡。

天啓年間，領知行髙千三百斛。

崇禎七年甲戌，爲謝恩事，恭奉王命，二月到薩州。時太守家久公扈從將軍家光公出在京都，因此直至京都見朝家久公，以謝禮待勅使。原出太守公之恩，又引見家光公。禮式全竣，本年十二月間回國。〈年頭使尚氏金武王子朝貞兼任大傳，隨尚文公上京、囬國。〉

康熙十二年癸丑正月初二曰薨，壽四十八。葬于末吉陵。


両公俱係王世子，弱年而薨，不幸而病，以不登王位。康熙年間，另修譜牒，以附世譜，而文格畧異。雍正乙巳，令蔡温改修世譜，然而厥附卷未有謄録，以至今日。總宗正尚成範〈小祿王子朝朗〉、向熈〈越來按司朝頴〉、向安泰〈牧淃親方朝康〉将以其譜歷世久遠，以致湮沉，具䟽以題。小臣奉憲令，盡准世譜例改修此帙，頗補缺畧，謹繕以偹呈覧。爰紀一言于卷端，以垂後代。乾隆癸酉孟秋朔日，正議大夫鄭秉哲濬橋謹識。

序
紫金大夫加授法司品銜現任國師臣蔡温等謹啓：凢制作之間，一于義則害于情，一于情則害于義。故先哲之行事也，以義情兼全為要。竊惟疇昔永王無嗣，乃以尚懿公長子尚寧為嗣；亦寧王無嗣，以尚久公第四子尚豐為嗣。然後麟趾綿綿，社稷大安。既而貞王即位，仁德行政。康熈三十八年，以尚懿、尚久二公係先王之生父，追尊稱王，是誠仁孝不忍之情也。然而尚懿王、尚久王非係乎世譜正統者，則崇元、圓覺、天王昭穆之廟决不可入焉。崇元、圓覺、天王昭穆之廟决不可入焉，則世譜正統圖中决不可加焉。若一加之，則昭穆之亂，其難免亦此，萬古不昜之義也。故今奉兩位神主于天界寺而祭焉，亦另修附卷以紀其事，而後得義情兼全矣。臣温等奉命編修附卷告成，謹繕呈覧。伏乞上鍳俯賜察奪。爲此具啓以聞。

雍正三年二月 日

當官姓氏
國相
尚 徹 北谷王子朝騎
法司
馬獻圖 浦添親方良意
向和聲 西平親方朝敘
毛承詔 摩文仁親方安政
總宗正
尚盛 越來王子朝慶
向文明 玉川按司朝雄
毛光弼 具志頭親方安亮
纂修司
蔡 温 末吉親方文若
世譜附卷全
尚懿王
童名思太郎金，俗稱與那城王子，降誕、壽俱不傳。萬曆十二年甲申三月二十三日薨，葬于浦添極樂陵。〈領與那城。但年月不詳，故註以存焉。〉

父：乃尚真王長子尚維衡之嫡子尚弘業浦添王子朝喬也。

母：豐見城大按司志良禮童名思乙金號慈光〈尚源道豐見诚王子之女生壽不傳〉

妃首里大君按司加那志。號一枝。〈童名、降生不傳。隆慶四年庚午七月十八日薨。〉

長子曰尚寧〈俗稱浦添王子。後登大位。〉；次曰尚宏；次曰真加户樽金，號蓮臺〈嫁英氏重張〉。

康熈三十八年己卯二月初七日，以尚懿係尚寧王之生父，追尊稱王，奉祀于天界寺家廟。

尚久王
童名真三郎金，俗稱大金武王子。嘉靖三十九年庚申十月十八日降誕。

父：尚元王〈尚久係第三子〉

母：前東之按司。童名真鍋樽金，號梅嶺。〈毛氏新城親方安基之女。萬曆二十四年丙申六月二十二日卒，生壽不傳。〉

妃：金武大按司志良禮。童名思户金，號一鏡。〈寵氏上間親方長胤之女。天啓四年甲子九月二十九日卒，生壽不傳。原葬于向氏金武按司墓。乾隆二十四年己卯十一月二十一日，移葬于西玉陵。〉有二妻：一曰真嘉户樽，號寒月〈豐見城間切西原村平良掟之女〉；一曰内間阿摩衆武志良禮，童名真鍋樽，號本光〈美里間切大里村中村渠掟親雲上之女〉。

長子曰尚憲；次曰島尻佐司笠按司加那志，童名真鍋樽金，號德林〈嫁向氏朝昜〉；次曰宇志掛按司加那志，童名思武太金，號本覺〈嫁向氏朝宜〉；次曰尚寛；次曰尚定；次曰尚豐〈俗稱中城王子。後登大位。〉；次曰首里佐司笠按司加那志，童名思户金，號慈室〈嫁毛氏盛良〉；次曰島尻佐司笠按司加那志，童名真錢金，號利喦〈嫁向氏朝行〉；次曰尚盛；次曰尚漚〈俱一鏡所生。〉；次曰尚亨；次曰金是寳〈金是寳過房，故以金為姓。俱寒月所生。〉；次曰花城按司加那志，童名真宇志金，號雪岩〈嫁向氏朝守〉；次曰尚全矩〈俱是本光所生〉。

紀
嘉靖四十三年甲子閏二月十二日，領金武間切。

萬曆四十年壬子三月，尚寧王以八擡轎賜尚久。然尚久恐有褻君位，常懸梁上，不敢用之。

四十一年癸丑十二月十五日，領知行髙八百四斛。

四十四年丙辰十一月初一日，加領知行高千百九十六斛，共為二千斛。

四十五年丁巳，創建觀音堂于萬歲嶺。

泰昌元年庚申三月十五日薨，壽六十一，葬于玉陵。

康熈三十八年己卯二月初七日，以尚久係尚豐王之生父，追尊稱王，奉祀于天界寺家廟。

中山世譜附巻序
天地之間，國土至多。或分散東西，或列羅南北。而大小彊弱，不可得而齋也。

夫爲小國者，順理安分，而所以事大之禮，不敢廢焉。則國土自治，人民亦安矣。孟子曰：「畏天者保其國。」詩曰：「畏天之威，于時保之。」

況我琉球國，僻處東隅，不能自大。故自古而來，與薩州爲隣交，時通聘問，紋船往來。後亦納貢于薩州，至今數百年，不敢少懈。而事之可紀者，亦最多矣。疇昔向象賢奉王命，始用國字，著中山世鑑。蔡鐸改以漢字，命之曰世譜。此時，別摭其所係乎薩州之事，以附世譜，謂之附巻。

其所編集者，多出俗説。有以訛謬，間有出入，兼多缺略。欣遇聖主，孜孜圖治，庶政維新。特命向文明等官改修附巻。秉哲已任編纂職，而前代事功，使臣姓名，經歴久遠，莫從稽詳。

爰参之典載，考之文記；去其訛謬，補其缺略；劇其煩涜，闕疑存信；以爲成部，而繕録以呈聖覽。伏冀叡慮彌深，時務愈精。而四時之玉燭常調，萬禩金甌永固矣。

時大清雍正九年，歳次辛亥。臘月既望，唐榮都通事臣鄭秉哲頓首謹撰。

尚清王
嘉靖年間，爲紋船使事，遣天界寺月泉長老、世名城主良仲到薩州。〈年月不傳〉又爲紋船使事，遣薜氏賀章〈後曰江洲〉到薩州。〈年月日不傳〉

尚永王
萬暦五年丁丑，爲紋船使事，遣天界寺修翁和尚到薩州。〈月日不傳〉

八年庚辰，爲紋船使事，遣普門寺和尚到薩州。〈月日不傳〉

十三年乙酉，爲紋船使事，遣天龍寺桃庵長老、孟氏安谷屋親雲上宗春到大坂。〈月日不傳〉

尚寧王
萬暦十九年辛卯，爲紋船使事，遣建善寺大龜和尚、茂留味大屋子到薩州。〈月日不傳〉又爲紋船使事，遣護國寺快雄座主、大里大屋子到薩州。〈年月不傳〉

二十一年癸巳，爲紋船使事，遣天王寺菊隱長老、金氏摩文仁親方安恒到薩州，赴京。〈月日不傳〉又爲紋船使事，遣蔡氏中村渠筑登之親雲上政茂到薩州。〈年月不傳〉

三十七年己酉，薩州太守家久公遣師征伐。原是，本國與薩州爲隣交，紋船往來者，至今百有餘年。奈信權臣邪名之言，遂失聘問之禮。由是，樺山權左衛門、平田太郎左衛門等，奉命來伐。小大難敵，投誠而降。王從彼師到于薩州。至辛亥年，王已囘國。

三十八年庚戌，爲問安尚寧王在薩州事，遣馬氏勝連親雲上良繼到薩州。翌年九月囘國。

本年，薩州太守遣本田伊賀守等，都鄙有章，上下有分。又遣阿多氏等，均井地，正經界，而始爲賦税。從此毎年納貢于薩州，永著爲例。

三十九年辛亥，家久公出賜琉球一紙目録。此時，鬼界、大島、徳島、永良部、與論始屬薩州。然彼五島原係吾國管轄之地，故容貌衣服迄今留，與吾國無以相異。

本年，爲禀明進貢王舅事竣囘國事，遣毛氏池城親方安頼到薩州，又赴駿府。其冬囘國。〈萬暦己酉。安頼扈從尚寧王在薩州，家久公遣伊勢兵部少輔、鎌田左京亮曰：「中國若聞中山爲我附庸，嗣後不可以爲進貢。當早遣安頼，以爲納款云。」由是，從尚氏具志頭王子朝盛囘國。翌年正月二十日，安頼爲乞體恤遭難，兼贖修貢職事，奉　命爲王舅。同長史金應魁、使者兪氏重光等，坐駕楷船，入閩赴京。辛亥夏，事竣歸國，即赴薩州復命。又赴駿府，以聞將軍家康公，而囘國。〉

本年，爲國質事，遣金氏摩文仁親方安恒。六月到薩州，翌年，安恒沾病囘國，嫡子松金安基代父留薩州。癸丑十二月囘國。〈松金奉薩州命，與父倶赴薩州〉

四十年壬子，爲國質事，遣向氏伊江按司朝仲、向氏羽地按司朝安到薩州。至甲寅年囘國。

四十一年癸丑，爲年頭使事，遣馬氏伊計親雲上良徳到薩州。本年囘國。〈年頭使自此而始〉

本年，爲賀家久公誕生男子事，遣向氏讀谷山按司朝宜到薩州。其秋囘國。

四十二年甲寅，爲國質事，遣馬氏國頭按司正彌到薩州。翌年，大坂城起亂，家久公奉將軍命發兵征伐。時正彌乞隨軍行，即命正彌改爲倭貌，賜名國頭左馬守，而授與兵卒。且賜甲一、具足一、大刀一、脇指一、鐵鉋二、鞍一、鐙一、轡一。行至半途，兵亂早治，回到麑府。照例囘國。

本年，爲國質事，遣法司毛氏豊見城親方盛續到薩州。至丙辰年囘國。

本年，爲國質事，遣阿氏阿波根親方守賢到薩州。至丙辰年囘國。

萬暦年間，爲國質事，遣向氏島尻大里按司朝守到薩州。〈年月不傳〉

四十三年乙卯，爲禀報謝恩使囘國事，遣法司王舅馬氏名護親方良豊到薩州。本年囘國。

本年，爲禀明仙壽院住僧爭訟事，遣馬氏中城親雲上良時六月到薩州。八月囘國。

四十四年丙辰，爲十年質事，遣尚豊公佐敷王子朝昌到薩州。其冬任攝政，囘國。

四十五年丁巳，爲年頭使事，遣向氏東風平親方朝香到薩州。事竣囘國。

本年，爲使者事，遣向氏具志川按司朝安到薩州。〈不知爲何事而使〉

四十六年戊午，爲賀家久公陞宰相事，遣尚氏具志頭王子朝誠到薩州。四月囘國。

本年，爲伸禮意事，遣向氏越來親方朝首。春到薩州，其秋囘國。

泰昌元年庚申，爲弔祭惟新公薨事，遣馬氏伊計親雲上良徳到薩州。四月囘國。

本年，爲弔祭國分御上薨事，遣章氏安谷屋親雲上正勝到薩州。翌年二月囘國。

本年，爲禀報尚寧王薨、尚豊王即位事，遣法司毛氏讀谷山親方盛韶到薩州。翌年囘國。

尚豊王
天啓元年辛酉，爲謝尚豊王即位事，遣尚氏久米中城王子朝貞。七月到薩州，翌年四月囘國。

本年，爲使者事，遣尚氏具志頭筑登之親雲上朝壽到薩州。〈月日不傳，未知爲何事而使〉

二年壬戌，爲年頭使事，遣毛氏兼城親雲上榮明到薩州。其秋囘國。

三年癸亥，爲年頭使事，遣毛氏豊見城親方盛良到薩州。本年囘國。

四年甲子，爲年頭使事，遣向氏具志川按司朝安。正月到薩州，五月囘國。

本年，爲年頭使事，遣夏氏幸地親方賢盈、閔氏喜安入道蕃元等到薩州。〔月日不傳〕

本年，爲捷報蕭指揮來臨事，遣東氏座波里之氏親雲上政貞到薩州。十月囘國。

五年乙丑，爲年頭使事，佐敷理合赴薩州。奈指揮未回，由是先遣稻福，聊抒年頭之禮。〈月日未傳〉

本年，爲年頭使事，遣佐敷到薩州。〈未傳姓名並月日〉

六年丙寅，爲年頭使事，遣法司孟氏今歸仁親方宗能到薩州。〈月日不傳〉

本年，爲禀報貢船囘國，海上逃乎賊難事，遣才府津花波到薩州。〈未傳姓名並月日〉

本年，爲國質事，遣向氏東風平按司朝易到薩州，至戊辰年囘國。

本年，爲恭候家久公久在江府事，遣毛氏豊見城親方盛良到薩州。十一月囘國。

本年，爲弔祭西之丸公薨事，遣翁氏照屋親雲上盛忠。正月到薩州，十月囘國。

本年，爲請乞鳩目錢事，遣柳氏山城親雲上康延到薩州。事竣囘國。

本年，爲禀報滯閩貢船一隻囘國事，遣阿氏富盛里主守通。二月初九日到薩州，其冬囘國。

七年丁卯，爲年頭使事，遣向氏眞壁親方朝長到薩州。翌年囘國。

本年，爲賀家久公陞中納言事，遣尚氏金武王子朝貞。二月到薩州，十月囘國。

崇禎元年戊辰，爲再乞琉球一紙目録事，遣波上山頼翁法印、年頭使向氏玉城親方朝智。二月到薩州，十月十八日囘國。〈一紙目録，原在本國。偶爲逆徒被盗，故遣使以請。〉

本年，爲捷報閔指揮來告皇帝登極事，遣屋宜到薩州。〈未傳姓名並月日〉

本年，爲恭候家久公在江府事，遣客氏儀間金城親雲上義隆到薩州。其秋囘國。〈月日不傳〉

二年己巳，爲年頭使事，遣毛氏中城親方安續。春到薩州，其秋囘國。

本年，爲謝恩事，遣尚氏金武王子朝貞到薩州。先是，琉球總高内，現有不足，而毎年湊補六千餘石之賦税以納薩州。此時被免湊補，故遣朝貞以謝。〈月日不傳〉[1]

三年庚午，爲年頭使兼三年詰事，遣法司向氏國頭親方朝致到薩州。至壬申年囘國。

本年，爲恭候黄門公請待將軍事，遣稻福到薩州。〈未傳姓名並月日〉

本年，爲「禀報勅使將臨本國並貢船貨物，請乞明春遣和船二隻而搬運；兼請醫師，以療治尚恭公浦添王子之病」事。遣莊氏幸喜親雲上宗倫到薩州。其秋，同醫師道意囘國。

四年辛未，爲弔祭尚恭公浦添王子事，太守公遣昌林寺和尚，賜香奠銀三十枚。

本年，爲年頭使，兼賀請待將軍並忠元公賀禮；且恭候太守公久在江府事。遣向氏平安座親雲上朝上到薩州。本年秋囘國。

五年壬申，爲年頭使事，遣向氏豊見城按司朝榮。二月到薩州，十月二十九日囘國。

本年，爲年頭使事，遣向氏羽地按司朝泰。二月到薩州，十月囘國。

本年，爲年頭使事，遣馬氏國頭按司正彌到薩州。翌年秋囘國。

本年壬申，爲賀綱久公誕生事，遣向氏久米具志川王子朝盈。十月到薩州，隨太守公；翌年二月到江府；五月回到薩州；八月囘國。

六年癸酉，爲捷報册封使來臨事，遣錢氏高安筑登之親雲上眞興。四月到薩州，本年囘國。

七年甲戌，爲謝「禮待勅使者，原出太守公之恩」事，遣尚文公佐敷王子朝益。春到薩州。此時太守公扈從將軍，在二條城。即赴京都，見朝將軍家康公並中納言家久公。禮式全竣，其冬囘國。

本年，爲年頭使事，遣尚氏金武王子朝貞。二月到薩州，隨尚文公上京；十二月囘國。〈兼任大傳〉

本年，爲恭候太守公在京都，兼賀光久公出痘事，遣孫氏宇根親雲上嗣盛到薩州。本年囘國。

本年，爲禀報勅定本国二年一貢事，遣儀保到薩州。〈本國往昔毎歳一貢，後亦五年一貢。去年題請，蒙允二年一貢。〉

本年，爲問安尚文公佐敷王子朝益在薩州事，遣阿氏津堅親雲上守滿到薩州。本年囘國。

八年乙亥，爲年頭使事，遣毛氏讀谷山親方盛宜到薩州。十一月囘國。

本年，爲慰問江府火災事，先遣蒙氏糸數里之氏親雲上宗正到薩州。〈月日不傳〉

九年丙子，爲年頭使事，遣向氏奥中村渠親雲上朝守。五月到薩州，十一月囘國。

十年丁丑，爲年頭使，兼候家久公貴恙事，遣尚氏具志川王子朝盈。三月到薩州，十一月囘國。

本年，爲賀「家久公久在江府，回到薩州」事，遣向氏神谷親雲上朝暢。正月到薩州，四月囘國。

本年，爲禀報貢船未回，且明春將遣探船事，先遣麻氏儀間筑登之眞時。翌年正月到薩州，二月囘國。

本年，爲護送南蠻人並器物事，遣顧氏東風平筑登之親雲上助光，同有馬左近、渡慶次掟，並百姓五名到薩州，轉送長崎。翌年囘國。〈渡慶次村有南蠻人一名，密密上岸。且埋藏器物于水濱，而其蠻船，竟不知去處〉

十一年戊寅，為年頭使事，遣金氏具志頭親方朝房。正月到薩州，十月囘國。

本年，爲問候島原合戰事，先遣葉氏浦崎親雲上兼久。二月到薩州，三月二十一日囘國。

本年，爲恭候家久公貴恙，且島原一戰事，遣尚氏金武王子朝貞。二月十五日到薩州，六月囘國。

本年，爲慰問家久公薨事，先遣麻氏與儀里之氏親雲上盛庸到薩州。十月囘國。

本年，爲慰問並弔祭家康公薨事，遣向氏勝連按司朝盈、圓覺寺復岩長老。四月到薩州，十月囘國。

本年，爲慶賀光久公承祧事，遣尚氏北谷王子朝秀、法司毛氏豊見城親方盛良，六月到薩州。朝秀翌年十月囘國。盛良公事已多，留在薩州。至壬午九月囘國時，破船而死。

本年，爲禀明中国貿易甚難事，遣符氏多嘉良親雲上宗常、平氏福地親雲上重陳到薩州。十一月囘國。

本年，爲禀明被騙貿易銀兩事，遣向氏島尻中城親雲上朝壽到薩州。即朝壽放於向島。至壬午年，蒙免囘國。〈丙子年，正議大夫林國用赴閩上京。時朝壽爲貿易事，奉使入閩。奈是歳，大和公銀十萬兩、琉球公銀二萬兩，共計十二萬兩，令買絲綢等物。朝壽預知近來貿易至難。而今以白銀十二萬兩，令買貨物，此其非力之所能及。再三固辭，而不被許，帶銀到閩。但見海賊甚多，而外國通商，亦以嚴禁。當是之時，無謀可施。其所帶銀兩，將就帶回。司價僉曰「琉球官員，往商人家，密看絲綢，寄置牙行。當臨行時裝載貢船，事輙可成」云。由是役與司價自往商人家，揀看絲綢。明白固封，寄在他家。其銀立券字與商人，其絲綢等物，漸漸搬移，而收三分之一。偶有人告状，商人被拿捕。絲綢被奪，皆送收官府。故司價遁去以避罪。於是要討収本銀，留滞於閩。然而不能討収。至戊寅六月回国，稟明此事。〉

本年，為「稟明宮古八重山法制，並査切支丹宗」事，遣向氏浦添親方朝利到薩州。十二月二十一日回国時，破船而死。

十二年己卯，爲年頭使事，遣向氏讀谷山按司朝宗。二月到薩州，十月囘國。

本年，爲進香黄門琴月公〈家久公〉一周忌之事，遣馬氏棚原親雲上良正到薩州。九月囘國。

本年，爲請寛朝壽「所帶銀兩討収以償還年期」事，遣馬氏大里親方良安、向氏儀保親雲上朝末到薩州。朝末十一月初五日病死，馬氏大里親方良安其秋囘國。

本年，爲恭候光久公久在江府事，遣毛氏讀谷山里之子親雲上盛代。五月十八日到薩州，其秋囘國。

本年，爲護送異國人事，遣文氏宜壽次親雲上孝興，筆者明氏美里親雲上長治，波照間首里大屋子、平田與人等。六月到薩州，翌年三月二十七日囘國。〈異國人二名，坐駕小舟一隻，飄到八重山島波照間村〉

本年，爲賀太守公囘到薩州事，遣紅氏我謝筑殿正安。六月到薩州，八月囘國。

崇禎十三年庚辰，爲年頭使事，遣向氏豊見城按司朝榮。二月初九日到薩州，十月十八日囘國。

本年，爲禀報「査明飄至八重山異國人之由」事，遣向氏賀數親雲上朝充。夏到薩州，其秋囘國。〈中國人十二名、南蠻人六十五名，坐駕海船一隻，飄到八重山糸數村。撞巖擱破而淹斃外，中國人二名、南蠻人三名浮水上岸。即遣使査明，而事竣歸朝〉

本年，爲訃聞尚豊王薨事，先遣潘氏伊差川筑殿齊通。五月到薩州，本年囘國。

本年，爲禀明尚賢王即位事，遣尚氏具志川王子朝盈、向氏越來親方朝上。七月到薩州，翌年十一月囘國。

本年，爲進香琴月公三年囘忌事，遣阿氏阿波根親雲上守眞。四月初三日到薩州，十一月二十四日囘國。

本年，爲護送玄也事，遣座喜味到薩州。〈姓名不傳，薩州人，居住球國。時有人將玄也，學鬼利死丹法，告于薩州。由是薩州下命，審問玄也。然而未明白，與在番奉行相議，而解送焉〉

本年，爲護送飄到南蠻人三名、中國人二名事，遣馮氏石川筑殿清苗、與那嶺〈竊按陶氏家譜「本年，照屋筑殿全賢爲護送南蠻人事，奉命到薩州」云爾。由是孝之：照屋赴薩州時，改名與那嶺也耶。歴代已久，不可得而詳〉赴薩州。因無順風，滯在大島。再遣智氏船越筑殿武則到彼島，同清苗相議：毎小舟乙隻，装載南蠻人一名。翌年二月十五日到薩州，轉送長崎。本年囘國。

尚賢王
崇禎十四年辛巳，爲年頭使事，遣馬氏伊計親方良徳到薩州。五月初二日囘國。

本年，爲捷報飄到八重山南蠻人開洋已去事，遣牛氏又吉筑殿秀通到薩州。事竣囘國。

崇禎十五年壬午，爲年頭使，兼三年詰事，遣法司章氏宜野灣親方正成到薩州。至甲申冬，囘國。〈三司官一員，留在薩州三年，自此而始〉

本年，爲弔祭島津式部頭卒事，遣惠氏久高親雲上友氏到薩州。八月初三日囘國。

本年，爲捷報飄到八重山南蠻人之由事，遣廣氏友寄筑殿宗報。五月到薩州，事竣囘國。〈中國人、南蠻人坐船一隻，庚辰年五月飄到八重山。數次乞米而不肯給，密上田圃，盗取稻米等物。即令島人以爲看守焉。就擄島人二名，以求米粟。無奈之何，送米四斛，以贖其人。即見還免，屡上岸，騒擾地方。由是捷報薩州。其冬，太守公遣澁谷四郎左衞門、喜入吉兵衞，同向氏讀谷山按司朝宗、章氏宜野灣親方正成、馬氏大里親方良安、毛氏新城親雲上安成等，坐海船赴彼島。本年七月，南蠻人當開船時，打殺島人一名，且剏一婦女。而開洋已去，澁谷氏等辛巳春到彼島，已經査驗，其夏歸回。故遣使以禀報〉

本年，爲禀報貢船一隻未回，且明春將遣探船事，遣郭氏津花波筑殿正徳。十月初四日到薩州，翌年三月囘國。

本年，爲禀報異國小舟一隻飄來宮古島事，遣毛氏澤岻親方安則到薩州。其秋囘國。

本年，爲謝尚賢王即位事，遣向氏久米中城親雲上朝至。四月到薩州，八月囘國。

十六年癸未，爲年頭使事，遣毛氏池城親方安續到薩州。十月二十日病卒。

本年，爲呈覽審問案事，遣宜壽次到薩州。〈姓名未傳。去年，有八重山婦女二人毒害湯田長右衞門，即放于獄中，以便審問。今亦令在番，並彼島酋長，再爲審問，而其婦女一人若無罪。由是以審問案呈覽〉

本年，爲賀家綱公〈将軍長子〉誕生事，遣尚氏金武王子朝貞。五月到薩州，随太守公。翌年夏到江府。其冬囘國。

本年，爲謝尚賢王即位，兼賀又三郎公元服事，遣馬氏國頭王子正則。五月到薩州，随太守公。翌年夏到江府。其冬囘國。

順治元年甲申，爲年頭使，兼三年詰事，遣法司馬氏大里親方良安。三月到薩州，丙戌十月囘國。

本年，爲進香琴月公七年囘忌事，遣毛氏保榮茂親雲上盛紀。三月到薩州，十月囘國。

本年，爲禀報大清定鼎事，遣向氏摩文仁親雲上朝征。七月十五日，那覇出船。陡逢颶風，破船而死。

二年乙酉，爲年頭使，兼謝將軍優待使臣，且寄賜品物事，遣向氏讀谷山按司朝宗。四月初十日到薩州，轉達翰書於江府。十月囘國。

本年，爲捷報花指揮來臨，兼請借金銀事，遣紅氏我謝筑殿正安到薩州。五月囘國。

三年丙戌，爲年頭使，兼三年詰事。遣法司向氏國頭親方朝季到薩州。次年囘國。

本年，爲捷報閔指揮來臨事，遣能氏石川里之子宜秀。六月到薩州，本年囘國。

本年，爲「請免八重山在番奉行賦銀，並法司三年詰；兼請運粮船出洋擱破，損係薩州」事，遣向氏平安座親方朝暢。七月到薩州，翌年三月囘國。〈王令國相等寄書阿多内膳正以題請，而家老不肯聽。有一日，馬氏正則侍宴光久公時竊奏。公深嘉正則忠順之誡，蒙充此三條事〉

本年，爲禀明隆武相戰未治，以止遣發中國貿易銀兩事，遣顧氏具志親雲上助光。九月屡次開船。因無順風，翌年二月到薩州，赴江府。九月囘國。

本年，爲呈覽本國地圖事，遣李氏與那嶺親雲上由恒、東氏當山親雲上政尤。六月到薩州，十一月囘國。

本年，爲恭候光久公久在江府，囘到薩州事，遣石川筑殿到薩州。〈未知姓名並月日〉

本年，爲禀報進貢費銀缺乏事，遣比賀子到薩州。〈未知姓名並月日〉

四年丁亥，爲「年頭使；兼謝蒙充法司三年詰；並八重山在番賦銀，且粮船擱破，損係薩州」事，遣向氏平安山親方朝充到薩州。翌年夏囘國。

本年，爲訃聞尚賢王薨，且報貢船未囘事，先遣任氏與那城筑殿之忠重到薩州。翌年四月二十六日囘國。

尚質王
順治五年戊子，爲年頭使事，遣阿氏具志頭親雲上守滿到薩州。至庚寅年囘國。〈馬氏良益破船而死，由是留滯薩州而囘〉

本年，爲禀明尚質王即位事，遣馬氏國頭王子正則、章氏宜野灣親方正成到薩州。九月二十日囘國。

本年，爲賀久平公〈綱久公〉婚禮，並犬追物事，遣向氏島添大里按司朝庸。五月到薩州，九月二十日囘國。

順治六年己丑，爲年頭使事，遣馬氏名護親方良益。三月二十九日，那覇開洋。陡遭颶風，破船而死。

本年，爲謝尚質王即位，於太樹公，並太守公事，遣尚氏具志川王子朝盈。五月到薩州，随太守公；七月赴江府；十一月囘到薩州。翌年四月囘國。

本年，爲禀報大清定鼎事，長史金正春照屋親雲上、才府柳枝蕃牧志親雲上康延，自長崎直赴江府。翌年九月二十三日囘國。〈甲申年，河南賊李自成，聚賊百萬，攻入京師。崇禎皇帝自縊煤山，身殉社稷。李自成以纂寳位，號大順。時山海關總兵呉三桂，已借大清兵十萬，直抵京師，殺盡賊類，奉弔崇禎皇帝。於是，大清世祖章皇帝遂登寳位，年號順治。弘光定位南京，終焉清朝所滅。亦隆武定位福建，特遣指揮閔邦基詔諭中山。因此　國王遣王舅毛泰久、長史金正春等入閩慶賀。公事全竣，出在琅崎外候風。時聞貝勒将軍攻滅隆武。金正春同通事鄭思善、火長陳初源共三員，始結髮髻，前住福州，拜謁貝勒將軍，禀明球國投誠之情。而後毛泰久等亦入福州，謁見貝勒將軍，深蒙褒嘉。貝勒將凱旋時，令球使朝覲。至丁亥年，起身上京，朝見皇帝，欽賜袍掛靴等項，並盛宴兩次。且命通事謝必振招撫國王。謝必振捧勅書，同球使囘到浦城縣。時山賊蜂起，然阻歸路，且海賊攻入福州，不能囘閩，至戊子年纔到福州。己丑年，附搭謝必振船，五虎開洋。陡遭颶風，飄到薩州山川。即太守公遣平田獵野助、桂下記等，訪問中國革鼎之事。又薩州遣官，護送長崎査驗。時金正春與柳枝蕃二員直赴江府，悉奏中國革鼎之事。次年抵國〉

本年，爲禀報中國變亂之事，遣大夫蔡祚隆平川親雲上、才府杜氏小波藏親雲上良盈。七月十五日到薩州，赴江府。翌年四月囘國。

順治七年庚寅，爲年頭使事，遣馬氏神谷親雲上良理到薩州。翌年十月囘國。

本年，爲「賀綱貴公誕生，兼謝將軍優待使臣，且寄賜品物」事，遣馬氏兼城親方良正。五月到薩州，十一月囘國。

本年，爲進香琴月公十三囘忌事，遣葛氏座喜味親雲上秀名到薩州。事竣囘國。

本年，爲請寛償還銀兩年期事，遣法司向氏國頭親方朝季到薩州。翌年四月囘國。〈閔指揮偶臨本國。時無備接待之資，無奈之何，寄書薩州，押當宮古、八重山，而借得銀九千兩。要期六年，以爲償還。然不能如期而還，故遣使以爲請寛〉

順治八年辛卯，爲年頭使事，遣章氏瀬底親雲上正信到薩州。翌年冬囘國。

本年，爲捷報福建漳州船擱破八重山事，遣班氏我那覇筑殿親雲上守榮，同花城與人七月二十七日到薩州，轉送長崎。翌年十月二十三日囘國。

順治九年壬辰，爲年頭使事，遣馬氏名護親方良紀。四月到薩州，翌年九月囘國。

本年，爲賀光久公陞少將、綱久公陞侍從事，遣向氏越來按司朝信。夏到薩州，其秋囘國。

本年，爲慰問將軍家光公薨事，遣金氏金武親方安實。四月二十五日到薩州，轉達書翰於江府；十月囘國。

本年，爲慶賀將軍家綱公膺襲封事，遣尚氏北谷王子朝秀。五月到薩州，翌年二月二十二日，病卒不達。又癸巳年，遣馬氏國頭王子正則。五月到薩州，随太守公。九月十九日赴江府。翌年三月囘國。

本年，爲「捷報欽差討還明印，兼請乞遣慶賀使，並借金銀」事，遣毛氏澤岻親雲上安定。八月到薩州，翌年正月囘國。

十年癸巳，爲年頭使事，遣毛氏保榮茂親雲上盛紀。六月到薩州，翌年十月囘國。

本年，爲禀報「慶賀船囘國，梅花津外逃乎賊難而歸」事，遣章氏宜野灣親雲上正信，同大夫蔡時春安室親雲上、才府孫氏屋比久親雲上嗣元到薩州。翌年春囘國。

本年，爲護送前年飄到八重山漳州人三十六名事，遣長史鄭思善上原通事親雲上、在番筆者曹氏津波古筑殿之親雲上慶均，同新納佐左衞門、竹内備前。六月二十日到薩州，轉送長崎。十月囘國。

十一年甲午，爲「年頭使，兼謝將軍優待使臣，並寄賜品物」事，遣毛氏屋富祖親方盛代。六月到薩州，轉達書翰於江府。翌年十月二十七日囘國。

十二年乙未，爲年頭使事，遣章氏安谷屋親雲上正房到薩州。十月二十二日囘國。

本年，爲謝恩事，遣平氏當間親雲上重陳到薩州。原是，壬辰年，重陳寄書于阿多内膳正以題請，蒙允修造楷船三隻，毎年遣薩州。〈月日不傳〉

本年，爲禀明謝恩貢物軍器，兼賀綱久公入部事，遣孫氏屋比久親雲上嗣元。數次開船，奈無順風。次年四月初一日到薩州，五月囘國。〈向氏朝賢爲賀入部事，將到薩州，因無順風。越年，本國由是先使嗣元，以爲恭賀〉

十三年丙申，爲年頭使事，遣馬氏國頭王子正則到薩州。十月囘國。

本年，爲禀報「探船到梅花津外，聞海賊攻閩而囘」事，遣曁氏津花波親雲上喜體、陳初源東風平通事到薩州。十月囘國。

本年，爲賀綱久公入部事，遣向氏勝連按司朝賢到薩州。十月二十一日囘國。

本年，爲護送飄到八重山中國人男女三十一名事，遣長史梁應材大嶺親雲上、翁氏仲村渠筑登之親雲上重昌，同喜島調兵衞、和田甚兵衞、八重山頭大濱親雲上。六月到薩州，轉送長崎。翌年十一月囘國。

十四年丁酉，爲年頭使事，遣傳氏安波根親雲上厚能。六月初九日到薩州，翌年十月十五日囘國。

本年，爲慰問江府火災，兼賀光久公蒙賜安歇薩州事，遣毛氏眞壁親雲上盛有。五月到薩州，十一月囘國。

本年，荷蒙太守公遣高崎五右衞門、山口仁兵衞賜本國掟條書。其冬到國。翌年六月，那覇開洋，赴薩州。

十五年戊戌，爲年頭使事，遣向氏羽地按司朝秀。六月初十日到薩州，庚子十月囘國。

十六年己亥，爲年頭使，兼賀綱貴公元服事，遣夏氏稻福親雲上賢道。六月十六日到薩州，十月二十二日囘國。〈太守公在江府，賢道等不能交代，仍授向氏朝秀而囘來〉

本年，爲弔祭綱久公令堂薨事，遣馬氏新城按司正陳到薩州。其冬囘國。

本年，爲謝太守公遣使賜本國掟條書，兼請免合力銀事，遣法司馬氏兼城親方良正。五月初十日到薩州，九月二十七日囘國。

十七年庚子，爲年頭使事，遣向氏越來親方朝誠。二月十四日到薩州，翌年秋囘國。

本年，爲朝覲事，尚貞公中城王子朝周到薩州。禮式全竣，翌年冬囘國。

本年，爲捷報王城囘祿事，遣曁氏津花波親雲上喜體。正月到薩州，四月囘國。

本年，爲問安尚貞公中城王子朝周在薩州事，遣東氏知念親雲上政興。七月十五日到薩州，翌年四月初九日囘國。

本年，爲捷報阿蘭陀船擱破八重山與那國事，遣梅氏長濱親雲上宗重、石垣與人、川平與人到薩州。翌年四月囘國。

十八年辛丑，爲年頭使事，遣向氏島尻大里親方朝誠。七月初八日到薩州，翌年九月二十八日囘國。

本年，荷蒙太守公深恤王城囘祿，以免球国一年賦税於兩年。

本年，爲禀報王城囘祿，以建宮殿事，遣向氏羽地按司朝秀到薩州。翌年十一月囘國。

本年，爲問安尚貞公中城王子朝周在薩州事，遣東氏座波親雲上政武。五月到薩州，九月二十九日囘國。

本年，爲運送阿蘭陀抛物事，遣蔡氏島袋親雲上政相，同筆者大田清右衞門、入表首里大屋子到薩州，轉送長崎。九月囘國。

康熙元年壬寅，爲年頭使事，遣毛氏眞壁親雲上盛有。五月到薩州，十月二十五日囘國。

本年，爲「謝尚貞公中城王子朝周入覲蒙禮待甚優，並被免球國一年賦税」事，遣向氏摩文仁親方朝維。五月到薩州，九月囘國。

本年，爲進香琴月公二十五年囘忌事，遣毛氏池城親雲上安憲。夏到薩州，其秋囘國。

二年癸卯，爲年頭使事，遣毛氏具志頭親雲上安統到薩州。翌年九月囘國。

本年，爲「捷報册封使來臨，兼請乞貢物，並送勅使物件」事，遣顧氏上江洲親雲上助豐。七月二十八日到薩州，十月十一日囘國。

本年，爲禀明「諭祭、開讀等禮全竣，並異國船擱破宮古島池麻外」事，遣毛氏保榮茂親方盛紀。八月到薩州，十月囘國。

本年，爲禀明「福建海賊稍靖，而慶賀使囘國」事，遣戴氏前田筑登之親雲上元親。八月到薩州，九月十五日囘國。〈去癸巳年，慶賀使將歸本國。時福建賊船亂入港口，絶難往來，由是逗留中國。今年附搭王守備船而歸國〉

本年，爲運送飄來宮古島物件事，遣高氏今歸仁親雲上宗將、蔡氏小橋川親雲上由政，同附衆長倉源次、宮古在番、樂氏兼城親雲上永昌、岑氏與那城筑登之親雲上宗治、居氏知念筑登之方常，並宮古頭平良親雲上，七月到薩州，轉送長崎；十月囘國。〈異國船擱破宮古島池麻西嶼，而無人死骸，但在大炮、鐵鈞等物于水中。即令民人撈獲，以爲運解〉

三年甲辰，爲年頭使事，遣馬氏國頭王子正則到薩州。翌年九月初十日囘國。

本年，爲捷報册封使囘去事，遣雍氏浦崎親雲上興憲。正月到薩州，四月二十一日囘國。

本年，爲謝「禮待勅使者，原出太守公之恩」事，遣尚氏大里王子朝亮。七月十三日到薩州，翌年四月十九日囘國。

四年乙巳，爲年頭使事，遣翁氏與那原親雲上忠義。五月十八日到薩州，翌年十一月十五日囘國。

本年，爲禀報「癸卯年謝恩王舅囘國，並慶賀船擱破梅花津」事，遣夏氏具志川親雲上賢忠、勢頭紅氏伊野波親雲上正安。七月到薩州，十月囘國。

本年，爲捷報中國船飄到本國事，遣眞氏與那覇筑登之親雲上實繼到薩州。事竣囘國。

五年丙午，爲年頭使事，遣翁氏小祿親雲上盛仲。六月初七日到薩州，翌年六月初七日病死。

本年，爲賀綱久公翁主出嫁事，遣顧氏上江洲親雲上助豐。五月二十六日到薩州，九月囘國。

本年，爲「護送慶賀船擱破時盗取金壺以毒人命，並係其事者九名」事，遣翁氏仲地親雲上重昌、曹氏津波古親雲上慶均、祿氏良安季寛。六月到薩州，十一月十五日囘國。

本年，爲「護送係于盗取金壺以毒人命者十名」事，遣伊氏糸滿親雲上忠祐。八月初七日到薩州，十一月十五日囘國。〈去甲辰年，慶賀船擱破梅花津。此時有人盗金壺，恐將敗露，竟以毒害人命。至丙午年春，令進貢使審問其事，略知犯法。毒害人命者，然不可得而詳。其夏，慶賀人員囘來。由是，忠祐帶係其謀事者赴薩州，以便審問〉

六年丁未，爲年頭使事，遣毛氏池城親方安憲。六月初十日到薩州，翌年十一月初二日囘國。

本年，為稟明事，遣尚氏大里王子朝亮。六月到薩州，翌年十月初七日回国。

本年，爲讀誦中國囘文事，遣金元選多嘉良通事到薩州。至乙酉年秋囘國。

本年，爲慰問江府火災事，遣向氏大工廻親雲上朝位。三月到薩州，十二月囘國。〈兼任尚氏朝秀附役〉

本年，爲賀薩州翁主出嫁事，遣尚氏羽地王子朝秀。因無順風，翌年三月到薩州，十二月囘國。

七年戊申，爲年頭使事，遣夏氏幸地親方賢道。六月初三日到薩州，翌年十月初七日囘國。

本年，爲賀綱貴公元服，並陞四位侍従事，遣向氏金武按司朝興。七月十四日到薩州，翌年四月囘國。

本年，爲訃聞尚質王薨事，先遣孫氏屋比久筑登之親雲上嗣滿。十二月到薩州，翌年四月二十一日囘國。

尚貞王
康熙八年己酉，爲年頭使事，遣金氏上間親方安時。六月初十日到薩州，翌年十月十九日囘國。

本年，爲禀明尚貞王即位事，遣向氏越來按司朝信。夏到薩州，其秋囘國。

九年庚戌，爲年頭使事，遣夏氏江洲親方賢宣。六月十七日到薩州，翌年十月十三日囘國。

本年，爲謝尚貞王即位事，遣尚氏名護王子朝元。六月到薩州，十月十七日囘國。

本年，爲謝尚貞王即位事，遣正使尚氏金武王子朝興、副使向氏越來親方朝誠。六月二十七日到薩州，随太守公翌年七月二十一日到江府。九月二十九日囘到薩州，十一月初八日囘國。

本年，爲賀綱貴公婚禮事，遣向氏讀谷山按司朝基。六月初五日到薩州，十月二十六日囘國。

本年，爲進香琴月公三十三年囘忌事，遣毛氏座喜味親雲上盛員。六月到薩州，十月二十六日囘國。

本年，爲禀報進貢使囘國事，遣耳目官呉氏我那覇親雲上宗信、都通事金元選浦崎親雲上。六月初五日，那覇開洋，赴薩州。初八日，破船而死。

十年辛亥，爲年頭使事，遣翁氏東風平親方盛方。六月初三日到薩州，翌年十月二十日囘國。

本年，爲賀綱貴公入部事，遣向氏北谷按司朝知。六月到薩州，十月二十八日囘國。

十一年壬子，爲年頭使事，遣夏氏幸喜親方賢弘。六月二十日到薩州，翌年十月十四日囘國。

本年，爲謝將軍優待使臣，並寄賜品物事，遣毛氏保榮茂親方盛定。六月二十三日到薩州，轉達書翰于江府。十月二十日囘國。

本年，爲禀明小貢船赴閩時爲海賊所擒事，遣正議大夫蔡國器大宜味親雲上到薩州。十一月初六日囘國。

十二年癸丑，爲年頭使事，遣毛氏恩納親方安治。六月初四日到薩州，翌年十月二十日囘國。

本年，爲謝去年貢船銀兩爲海賊所奪，次後於長崎査明中國商船，討収其銀，以賜本國事。遣馬氏平良親方良義。七月初九日赴薩州，轉達書翰於江府。十月二十八日囘國。

本年，爲慰問綱久公薨事，先遣蔡氏玻名城筑登之親雲上政眞。四月到薩州，十月囘國。

本年，爲慰問並弔祭綱久公薨事，遣章氏龜山親方正親到薩州。其冬囘國。

本年，爲慰問並弔祭常照院〈御新造〉薨事，遣毛氏眞榮里親雲上盛平到薩州。其冬囘國。

十三年甲寅，爲年頭使事，遣顧氏久志親方助豐。六月十三日到薩州，翌年十月二十五日囘國。〈異國人飄到八重山，上岸吃食。時在番同彼島人密住視之，異國人深畏懼焉，慌忙上船而囘去。但見沙鍋、水埕、衣服等物，棄在于岸邊。助豐以便禀明此事。而其伙器等物，令石垣與人、慶田城目差，以爲解送〉

本年，爲賀光久公陞中將，兼朝覲事，遣尚純公中城王子到薩州。禮式全竣，至丙辰年囘國。

本年，爲賀修理大夫綱貴公改稱薩摩守事，遣向氏摩文仁親方朝憙。六月初八日到薩州，十月二十日囘國。

本年，爲進香泰清院公〈綱久公〉一周忌事，遣毛氏小祿親雲上盛聖。六月到薩州，十月二十日囘國。

本年，爲禀報靖南王謀叛，并讀中國回文事，遣王可法國場通事親雲上。六月到薩州，十月二十日囘國。

十四年乙卯，爲年頭使事，遣毛氏座喜味親方盛員到薩州。翌年十月十二日囘國。

本年，爲賀綱貴公婚禮事，遣向氏伊江按司朝敷。六月十九日到薩州，翌年四月初六日囘國。

本年，爲恭候光久公貴恙事，遣向氏屋比久親雲上朝茲。五月到薩州，十一月囘國。

本年，爲進香泰清院公三年囘忌事，遣毛氏野里親雲上安宣。六月那覇開船，十六日，擱破薩州麑籠枕崎而溺死。由是，倉役戴氏大山親雲上元慶以爲進香。

本年，爲問安尚純公中城王子在薩州事，遣楊氏眞壁親雲上昌敷。四月初八日到薩州，九月十三日囘國。

十五年丙辰，爲年頭使事，遣向氏今歸仁親方朝位。六月二十七日到薩州，翌年十一月初四日囘國。

本年，爲謝尚純公中城王子入覲蒙禮待甚優事，遣法司向氏越來親方朝誠到薩州。其秋囘國。

本年，爲捷報靖南王使遊撃來求硫黄，兼請今年遣使帶回飄到福寧州宮古島人事，遣祖氏高嶺親雲上良延。七月二十二日到薩州，十月初七日囘國。

十六年丁巳，爲年頭使事，遣翁氏稻嶺親方盛方。六月到薩州，翌年十月十三日囘國。

本年，爲謝被許獻硫黄於靖南王，並遣使帶囘宮古島人事，遣傳氏邊名地親雲上厚清。五月二十五日到薩州，九月二十七日囘國。

十七年戊午，爲年頭使事，遣翁氏佐久眞親方忠義。六月初五日到薩州，翌年十一月初十日囘國。

本年，爲禀報壬子年進貢使去年八月囘國事，遣耳目官向氏名嘉眞親雲上朝衆、都通事曾黄伊祖親雲上。六月二十日到薩州，十月十三日囘國〈毎貢遣使，自此而始〉

十八年己未，爲年頭使事，遣毛氏具志頭親方安敦。六月到薩州，翌年十月囘國。

本年，爲進香泰清院公七年囘忌事，遣向氏玉城親雲上朝恩。七月初八日到薩州，十一月初二日囘國。

十九年庚申，爲年頭使事，遣夏氏眞壁親方賢宣。六月初九日到薩州，翌年十月十三日囘國。

本年，爲慰問薩州火災事，遣向氏中村渠親雲上朝絮。四月到薩州，九月囘國。

本年，爲禀報進貢使囘國事，遣耳目官向氏前川親雲上朝年。七月到薩州，十二月囘國。

本年，爲禀明異國船飄到伊江島事，遣東氏奥間親雲上政武。六月初一日到薩州，九月十一日囘國。〈四月二十八日，異國船一隻飄到伊江島。翌日，密上病人二名於沙邊。而開洋已去，即運到那覇，幾日而死。衣服等物，亦以解送〉

二十年辛酉，爲年頭使事，遣阿氏伊舎堂親方守淨。六月十二日到薩州，十月十二日囘國。

本年，爲慰問將軍家綱公薨事，遣金氏上間親方安時。七月到薩州，轉達書翰于江府。十二月十五日囘國。

本年，爲慶賀将軍綱吉公膺襲封事，遣正使尚氏名護王子朝元、副使毛氏恩納親方安治。六月二十三日到薩州，随太守公。翌年四月初六日，到江府。六月二十三囘到薩州。八月二十二日，朝元病卒。安治十月初十日囘國。

二十一年壬戌，爲年頭使事，遣向氏大城親方朝誠。六月初九日到薩州，翌年九月二十五日囘國。

本年，爲賀高輪翁主出嫁事，遣尚氏大里王子朝亮。六月十一日到薩州，翌年九月二十五日囘國。

本年，爲「預奏册封諸事，以全典禮」事，遣翁氏稻嶺親方盛方。六月初六日到薩州，翌年四月初七日囘國。

本年，爲禀報進貢使囘國事，遣耳目官毛氏識名親雲上安依、存留通事蔡應瑞高良通事親雲上。七月到薩州，十月囘國。〈時都通事鄭弘良染病，不能上國〉

二十二年癸亥，爲年頭使事，遣顧氏久志親方助豐。五月十一日到薩州，翌年十一月初九日囘國。

本年，爲賀菊三郎公弘目事，遣向氏浦添按司朝式。六月十七日到薩州，九月二十七日囘國。

本年，爲「謝將軍優待使臣，且寄賜品物」事，遣毛氏野嵩親方安平。六月初五日到薩州，轉達書翰于江府。十月囘國。

本年，爲慰問並弔祭眞修院薨事，遣夏氏幸地親方賢道。五月十七日到薩州，九月二十五日囘國。

本年，爲慰問並弔祭菊三郎公令堂薨事，遣向氏名嘉眞親方朝衆。六月十三日到薩州，九月二十五日囘國。

本年，爲慰問酒井靱負佐殿夫人〈綱久公女〉薨事，遣翁氏當山親雲上忠祐。六月十七日到薩州，十月初一日囘國。

本年，爲捷報册封使來臨事，先遣雍氏平田親雲上興治到薩州。九月二十五日囘國。

本年，爲禀報諭祭、開讀等禮全竣事，遣向富名腰親方朝成。因無順風，翌年三月十七日到薩州，十月初一日囘國。

二十三年甲子，爲年頭使事，遣馬氏與那原親方良義。七月十五日到薩州，翌年十月二十七日囘國。

本年，爲謝「禮待勅使者，原出太守公之恩」事，遣向氏豊見城王子朝良。七月十八日到薩州，十一月初十日囘國。

本年，爲賀「菊三郎公元服，改稱又三郎」事，遣毛氏喜屋武親方盛勝。七月到薩州，十一月囘國。

本年，爲慰問將軍綱吉公儲君薨事，遣毛氏保榮茂親方盛定。七月十八日到薩州，轉達書翰于江府。十一月初十日囘國。

本年，爲禀明壬戌年中國商物價貴事，遣夏氏安里親方賢弘。七月十八日到薩州，十月二十五日囘國。〈當遣進貢使毛氏小祿親雲上盛聖禀報此事，而價銀甚貴。由是，令賢弘以爲禀明〉

二十四年乙丑，爲年頭使事，遣向氏摩文仁親方朝喜。六月初八日到薩州，翌年十月十五日囘國。

本年，爲禀報謝恩使囘國事，遣法司王舅毛氏池城親方安憲、都通事曾黄砂邊親雲上。八月二十五日到薩州，十月二十七日囘國。

本年，爲進香泰清院公十三年囘忌事，遣章氏安谷屋親雲上正盛到薩州。十月二十七日囘國。

二十五年丙寅，爲年頭使事，遣向氏今歸仁親方朝位。五月二十六日到薩州，翌年十一月初七日囘國。〈翌年，當中納言公五十年囘忌期。此時向氏朝位染病，藏役留氏屋我筑登之親雲上平守，以便進香〉

本年，爲賀綱貴公移居下屋敷事，遣毛氏具志頭親方安敦。五月到薩州，十月十五日囘國。

本年，爲賀又三郎公入覲事，遣蔡氏玻名城親方由政。五月十九日到薩州，十一月十五日囘國。

本年，爲捷報小貢船去年擱破八重山事，先遣牛氏仲本親雲上秀盈。正月十九日到薩州。本年囘國。

本年，爲禀明小貢船擱破八重山事，遣阿氏伊舎堂親方守淨。五月二十六日到薩州，十月十五日囘國。

本年，爲禀報進貢使囘國事，遣耳目官向氏仲田親雲上朝重。五月二十七日到薩州，十一月初七日囘國。〈去年，朝重等公務全竣，將開船囘國。而無六日順風，逗留福州怡山院地方，今番歸國。由是今年赴薩州〉

二十六年丁卯，爲年頭使事，遣向氏玉城親方朝恩。五月二十七日到薩州，翌年十一月初四日囘國。

康熙二十七年戊辰，爲年頭使事，遣向氏名嘉眞親方朝衆。六月到薩州，翌年十月十七日囘國。

本年，爲賀光久公告老致仕事，遣馬氏國頭按司正美。六月初六日到薩州，十一月初六日囘國。

本年，爲慶賀綱貴公承祧事，遣尚氏金武王子朝興。六月初六日到薩州，十月初三日，病卒。

本年，爲賀太守公陞少將事，遣向氏越來按司朝意。六月初六日到薩州，十一月初四日囘國。

本年，爲賀虎徳殿誕生事，遣向氏平安座親雲上朝由。六月初六日到薩州，十一月初四日囘國。

本年，爲捷報中國船飄到勝連郡濱島事，先遣藏役戴氏石川筑登之親雲上元仍。四月到薩州，至庚午十一月囘國。

本年，爲「解送飄到宮古島異國人六名並飄來物件」事，遣温氏佐敷親雲上紹基、梅氏長濱親雲上宗親、祝氏竹田筑登之親雲上長良、醫生蔡氏淳意政憙，同與力染郷市左衞門，七月初八日到薩州。本月十七日，即授異國人並飄來物件於長崎使。十一月初四日囘國。

二十八年己巳，爲年頭使事，遣徐氏濱比嘉親方宗淨。六月十五日到薩州，翌年十月二十九日囘國。

本年，爲賀虎安殿誕生事，遣毛氏松堂親雲上盛福。六月十五日到薩州，十月十五日囘國。

本年，爲禀報進貢使囘國事，遣耳目官向氏越來親雲上朝盛。六月二十二日到薩州，十月十三日囘國。

二十九年庚午，爲年頭使事，遣毛氏小祿親方盛聖。六月二十八日到薩州，翌年十月十三日囘國。

本年，爲「賀吉貴公元服并陞修理大夫」事，遣向氏大里按司朝彜。六月二十八日到薩州，十一月初三日囘國。

本年，爲賀吉貴公定婚事，遣翁氏安室親方盛盈。六月二十九日到薩州，十月二十九日囘國。

本年，爲賀吉貴公出痘事，遣毛氏伊野波親方盛平。七月初一日到薩州，十月三十日囘國。

本年，爲賀薩州翁主出嫁事，遣向氏奥間親雲上朝棋。六月到薩州，十月三十日囘國。

本年，爲禀報進貢使囘國事，遣耳目官毛氏福地親雲上盛命。六月二十八日到薩州，十月三十日囘國。

三十年辛未，爲年頭使事，遣馬氏伊計親方良教。七月二十六日到薩州，翌年十月二十四日囘國。

三十一年壬申，爲年頭使事，遣向氏仲田親方朝重。六月初四日到薩州，翌年十月十六日囘國。

本年，爲朝覲事，尚益公佐敷王子到薩州。禮式全竣，翌年冬囘國。

本年，爲賀薩州翁主出嫁事，遣尚氏北谷王子朝愛。六月初四日到薩州，翌年十月十六日囘國。〈兼任尚益公大保〉

本年，爲恭候光久公貴恙事，遣向氏眞榮里親雲上朝涼。六月初四日到薩州，十一月初一日囘國。

本年，爲護送飄到八重山異國人二名事，遣向氏仲村渠親雲上朝絮，同附衆椎原彌右衞門、李氏川上筑登之親雲上喜孝、醫生紹益、與那國與人。六月初三日到薩州，十一月囘國。

本年，爲禀報進貢使囘國事，遣耳目官温氏森山親雲上紹基。六月二十八日到薩州，十月二十七日囘國。

三十二年癸酉，爲年頭使，兼賀愛壽公誕生事，遣章氏野國親方正恒。七月初七日到薩州，翌年十月二十日囘國。

本年，爲問安尚益公佐敷王子在薩州事，遣向氏高志保親雲上朝乘。五月初十日到薩州，九月十九日囘國。

三十三年甲戌，爲年頭使事，遣孟氏佐邊親方衆茂。五月二十九日到薩州，翌年十月二十二日囘國。

本年，爲賀吉貴公婚禮事，遣向氏羽地按司朝字。五月三十日到薩州，十月十五日囘國。

本年，爲謝尚益公佐敷王子入覲蒙禮待甚優事，遣法司毛氏識名親方安依。五月二十八日到薩州，十月十五日囘國。

本年，爲禀報進貢使囘國事，遣耳目官馬氏田場親雲上良象。六月二十五日到薩州，十月十五日囘國。

三十四年乙亥，爲年頭使事，遣温氏森山親方紹基。六月十八日到薩州，翌年十一月初六日囘國。

本年，爲慰問光久公薨事，先遣向氏屋嘉比親雲上朝楷。五月十七日到薩州，十月二十五日囘國。

本年，爲慰問並弔祭光久公薨事，遣向氏伊江按司朝嘉、圓覺寺蘭田長老。六月十九日到薩州，十月二十五日囘國。

本年，爲禀報遣發中國銀兩於那覇爲賊所盗事，遣馬氏宇地原親雲上良屋。六月十九日到薩州，十月二十五日囘國。

本年，爲進香寛陽院公〈光久公〉一周忌事，遣毛氏野里親雲上安常。六月到薩州，翌年三月二十三日囘國。

三十五年丙子，爲年頭使事，遣毛氏佐渡山親方安村。七月十三日到薩州，翌年十月十八日囘國。

本年，爲賀綱貴公陞中將事，遣尚氏恩納王子朝寄。六月二十二日到薩州，十一月初六日囘國。

本年，爲賀吉貴公入部事，遣向氏具志川按司朝宜。六月二十三日到薩州，十一月初六日囘國。

本年，爲進香寛陽院公三年囘忌事，遣毛氏中座親雲上盛富。七月二十日到薩州，翌年閏三月十四日囘國。

本年，爲捷報運送貨物和船逢火災事，遣麻氏野崎筑登之親雲上眞往到薩州。十一月初六日囘國。

本年，爲禀明運送貨物和船逢火災事，遣毛氏富盛親方盛命。八月二十一日到薩州，十一月十六日囘國。

本年，爲禀報進貢使囘國事，遣耳目官翁氏佐久眞親雲上忠祐。七月十五日到薩州，十一月初六日囘國。

本年，爲慰問麑府城囘祿事，先遣向氏今歸仁親雲上麻哲。八月二十四日到薩州，十一月初六日囘國。

三十六年丁丑，爲年頭使，兼賀徳慈公誕生事，遣馬氏浦添親方良意。六月初九日到薩州，翌年十一月初九日囘國。

本年，爲禀明元祿銀中國難用事，遣馬氏宮平親方良教、正議大夫蔡應瑞高良親雲上。六月初十日到薩州，十月十七日囘國。

本年，爲慰問麑府城囘祿事，遣毛氏太古廻親方盛明。六月十一日到薩州，十月十八日囘國。

本年，爲進香泰清院公二十五年囘忌事，遣馬氏與那原親雲上良昌。六月初九日到薩州，十月十八日囘國。

本年，爲謝飄到難人令琉球直送中國事，遣向氏摩文仁親雲上朝暢。六月十三日到薩州，十月十八日囘國。

三十七年戊寅，爲年頭使事，遣文氏桃原親方常孝。七月二十八日到薩州，翌年十一月初三日囘國。

本年，爲禀報進貢使囘國事，遣耳目官毛氏池城親雲上安倚。七月十三日到薩州，十一月初八日囘國。

本年，爲禀報「飄到八重山異國人，並飄到到久米島朝鮮人，附搭貢船，以送福建」事，遣東氏高安親雲上政幸，同西銘筑登之親雲上、川平與人、久米島宇江城大屋子。六月初一日到薩州，十月十七日囘國。

三十八年己卯，爲年頭使事，遣毛氏富盛親方盛命。七月初三日到薩州，翌年十月十八日囘國。

本年，爲賀上野本堂告成事，遣向氏津嘉山親方朝虞。七月初三日到薩州，十一月初三日囘國。

三十九年庚辰，爲年頭使事，遣翁氏佐久眞親方忠祐。六月初八日到薩州，翌年十一月初二日囘國。

本年，爲進香寛陽院公七年囘忌事，遣翁氏稻嶺親雲上盛淳。六月初六日到薩州，翌年二月初六日囘國。

本年，爲禀報進貢使囘國事，遣耳目官毛氏野里親雲上安常。六月到薩州，十月十八日囘國。

四十年辛巳，爲年頭使事，遣金氏與古田親方安洪。五月到薩州，翌年十月二十四日囘國。

本年，爲賀龜姫翁主〈綱貴公女〉定婚事，遣毛氏澤岻親方盛昌。六月初五日到薩州，十一月初二日囘國。

四十一年壬午，爲年頭使事，遣馬氏與那原親方良昌。六月十九日到薩州，翌年十月二十四日囘國。

本年，爲請増貢船所帶銀兩〈時改爲元銀，故遣使以請〉事，遣翁氏具志堅親方盛武。六月二十日到薩州，十月二十一日囘國。

本年，爲禀報接貢船未囘事，遣毛氏安里親雲上清忠。七月初四日到薩州，十月二十四日囘國。

四十二年癸未，爲年頭使事，遣毛氏嵩原親方安滿。六月初三日到薩州，翌年十一月十一日囘國。

本年，爲慰問江府芝並買添及田町等屋敷囘祿事，遣毛氏伊良皆親雲上盛誠。五月到薩州，十月初三日囘國。

本年，爲禀明接貢船破于洋中，而貨物飄到薩州甑浦事，遣翁氏富盛親雲上盛富。八月初七日到薩州，十月二十四日囘國。

四十三年甲申，爲年頭使事，遣夏氏安里親方賢清。七月十九日到薩州，翌年八月二十九日囘國。

本年，爲賀鍋三郎公弘目事，遣尚氏美里王子朝禎。八月初三日到薩州，十一月十一日囘國。

本年，爲賀綱貴公移從御本丸宅事，遣章氏宜野灣親方正房。七月二十七日到薩州，十一月十一日囘國。〈綱貴公在江府薨，正房無行使禮〉

本年，爲禀報進貢使囘國事，遣耳目官毛氏小波津親雲上安之。七月二十六日，那覇開船，破船而死。

本年，爲慰問綱貴公薨事，先遣向氏富名腰親雲上朝興。因無順風，翌年五月二十三日到薩州，十月二十二日囘國。

四十四年乙酉，爲年頭使事，遣向氏喜舎場親方朝正。五月到薩州，翌年十一月初九日囘國。

本年，爲慰問並弔祭綱貴公薨事，遣向氏浦添按司朝卓、圓覺寺徳叟長老。五月二十九日到薩州，十一月十一日囘國。

本年，爲慶賀吉貴公承祧事，遣尚氏越來王子朝寄。五月二十九日到薩州，翌年四月初八日囘國。

本年，爲賀吉貴公陞少將事，遣向氏豊見城按司朝匡。五月二十九日到薩州，十一月初八日囘國。

本年，爲賀吉貴公改稱薩摩守事，遣向氏平敷屋親方朝姿。五月二十九日到薩州，十一月十三日囘國。

本年，爲進香泰清院公三十三年囘忌事，遣向氏石嶺親雲上朝理。五月二十九日到薩州，十一月二十三日囘國。

本年，爲進香太玄院公〈綱貴公〉一周忌事，遣向氏上與那原親雲上朝克。五月二十九日到薩州，十一月二十二日囘國。

四十五年丙戌，爲年頭使事，遣馬氏浦添親方良意。七月十二日到薩州，翌年，愼修院及蘭室院當二十五年囘忌期，良意以便進香。十一月二十日囘國。

本年，爲賀將軍賜殽吉貴公事，遣向氏前川親方朝邑。七月初七日到薩州，十一月初八日囘國。

本年，爲謝貢船飄到土佐國涜煩睿慮事，遣向氏今歸仁親雲上朝哲。七月初十日到薩州，十一月初九日囘國。

本年，爲進香寛陽院公十三年囘忌事，遣向氏松本親雲上朝資。七月初七日到薩州，翌年二月十六日囘國。

本年，爲進香太玄院公三年囘忌事，遣毛氏伊野波親雲上盛祥。六月到薩州，十一月初八日囘國。

本年，爲慰問並弔祭龜姫翁主〈綱貴公女〉薨事，遣毛氏熱田親方盛守。六月二十一日到薩州，十一月初九日囘國。

本年，爲禀報進貢使囘國事，遣正議大夫蔡肇功牧志親雲上。六月到薩州，十一月初九日囘國。〈時耳目官温氏紹長有眼病，不能上國〉

四十六年丁亥，爲年頭使事，遣翁氏永山親方盛武。七月初五日到薩州，翌年十一月初三日囘國。

本年，爲賀吉貴公移居御本丸宅事，遣毛氏保榮茂親方盛祐。七月初五日到薩州，十一月二十日囘國。

本年，爲賀滿姫翁主〈吉貴公女〉定婚事，遣向氏摩文仁親方朝暢。七月初五日到薩州，十一月十九日囘國。

本年，爲賀滿姫翁主〈綱貴公女〉定婚事，遣向氏仲田親方朝在。七月初五日到薩州，十一月十九日囘國。

本年，爲禀明貢船到遲事，遣欽氏米次親雲上清門。八月那覇開洋。到大島，因無順風，轉寄書翰於島傳，以達薩州。清門自彼島而囘國。

本年，爲訃聞尚純公中城王子薨事，先遣昌氏世名城親雲上政秀。三月二十七日到薩州，九月十六日囘國。

四十七年戊子，爲年頭使事，遣翁氏稻嶺親方盛淳。六月初三日到薩州，翌年十一月初七日囘國。

本年，爲謝「吉貴公命在番奉行伊地知八郎兵衞問候王躬欠安」事，〈舊年，王有病，聞於薩州〉遣東氏高安親雲上政幸。六月初一日到薩州，十一月初一日囘國。

本年，爲謝吉貴公命在番奉行伊地知八郎兵衞弔祭先世子尚純公事，遣毛氏安慶名親雲上安乘。六月二十九日到薩州，十一月初五日囘國。

本年，爲禀報進貢使囘國事，遣耳目官馬氏宮平親雲上良康。六月二十七日到薩州，十一月初一日囘國。

尚益王
康煕四十八年己丑，爲年頭使事，遣馬氏與那原親方良昌。七月二十八日到薩州，翌年十一月初八日囘國。

本年，爲訃聞尚貞王薨事，先遣温氏森山親雲上紹喜。七月二十八日到薩州，十一月初一日囘國。

本年，爲慰問将軍綱吉公薨事，先遣向氏大宜見親方朝楷。七月二十一日赴薩州，転達書翰于江府。翌年三月二十二日囘國。

本年，爲慰問浄光院〈将軍綱吉公妃〉薨事，遣毛氏伊良皆親雲上盛誠。八月十五日到薩州，十一月初六日囘國。

本年，爲稟明尚益王即位事，遣向氏今帰仁按司朝季。九月十二日到薩州，十一月初六日囘國。

本年，爲慰問鳥井播摩守殿夫人〈綱久公女〉薨事，先遣向氏國吉親雲上朝祥。八月十一日到薩州，十一月初六日囘國。　　　　

本年，爲捷報貢船擱破伊平屋島事，先遣毛氏有銘親雲上盛智。八月二十二日到薩州，十月二十九日囘國。

本年，爲「捷報玉城回禄，兼請借米三千斛」事，先遣武氏奥原筑登之親雲上崇満。十二月初五日到薩州，翌年三月二十八日囘國。

本年，爲稟報已借大島貢米並償還年期事，遣麻氏田頭筑登之親雲上眞仲。翌年二月二十三日，自大島直到薩州。三月三十日囘國。〈本國大飢，遣眞仲等求米道島。已到大島，與彼島在番相議，借得投納薩州之米。而明氏長昌運解其米而来，眞仲直到薩州，以爲稟報〉

本年，荷蒙吉貴公遣富山清右衛門，恤問尚益王丁憂，並寄賜品物。十一月初三日到國。翌年七月初二日，那覇開洋，赴薩州。

四十九年庚寅，爲年頭使，並進香太玄院公七年回忌事，遣向氏與古田親方朝上。八月十七日到薩州，癸巳年三月初五日囘國。〈毛氏安満因無順風，越年本國，由是留帯薩州。且壬辰年爲副使，將赴江府，再以逗留。而有江府之命，延至甲午年赴江府。故今番囘國〉

本年，爲稟明玉城回禄以建宮殿事，遣向氏伊江按司朝嘉。七月十八日到薩州，十一月初十日囘國。

本年，爲賑済餞民事，太守公賜白銀二萬両。〈旧年大風七次，十月颱風最大，國中饑饉。王命發倉廩而周済人民。然入春饑甚，民已餓殍，以聞於薩州。由是吉貴公賜白銀以爲賑済〉

本年，爲慶賀将軍家宣公膺襲封事，遣正使尚氏美里王子朝禎。七月初九日到薩州，随太守公十一月十一日到江府。翌年二月十六日回到薩州。三月二十二日囘國。

本年，爲賀「鍋三郎公元服，改称又三郎忠休」事，遣翁氏富盛親方盛富。七月初九日到薩州，以赴江府。翌年三月二十二日囘國。〈兼任慶賀副使〉

本年，爲謝「太守公命中神七右衛門弔祭尚貞王，並賜奠儀」事，遣孟氏志堅原親雲上宗相。七月初九日到薩州，以赴江府。翌年三月二十二日囘國。〈兼任慶賀賛議官〉

本年，爲謝「尚益王即位於太樹公並太守公」事，遣正使尚氏豊見城王子朝匡。七月初九日到薩州，随太守公十一月十一日到江府。翌年二月十六日回到薩州。三月二十二日囘國。

本年，爲謝賜銀救餓事，遣毛氏與座親方安好。七月初九日到薩州，以赴江府。翌年三月二十二日囘國。〈兼任謝恩副使〉

本年，爲謝「太守公遣使恤述問尚益王，並賜品物」事，遣毛氏新城親雲上安房。七月初九日到薩州，以赴江府。翌年三月二十二日囘國。〈兼任謝恩賛議官〉

本年，爲稟報進貢使囘國事，遣耳目官向氏福地親雲上朝貴。七月十五日到薩州，十一月初十日囘國。

本年，爲稟明法司毛氏池城親方安倚卒，並請補欠員事，遣武氏眞境名筑登之親雲上崇信。閏七月十七日到薩州，九月二十三日囘國。〈時馬氏幸地親方良象將告老致仕，毛氏池城親方安倚病死。由是遣使，以便請補欠員〉

五十年辛卯，爲年頭使事，遣毛氏嵩原親方安満。那覇開洋，陡逢逆風而帰朝。翌年五月十五日到薩州，十一月二十一日囘國。

本年，爲捷報在番奉行清水弥兵衛卒事，遣趙氏山川筑登之宗明。三月初六日到薩州，四月初八日囘國。

本年，爲賀吉貴公陞中將事，遣尚氏與那城王子朝直。因無順風，翌年五月十七日到薩州，至癸巳三月初五日囘國。〈前遣尚氏美里王子朝禎，六月那覇開洋。已到読谷山外，陡遭颶風，破船溺卒而未達。復遣朝直。〉

五十一年壬辰，爲年頭使事，遣向氏今帰仁親方朝哲。八月初四日到薩州，翌年十一月十四日囘國。

本年，爲賀吉貴公蒙賜安歇薩州事，遣向氏前川親方朝邑。八月十三日到薩州，十一月二十二日囘國。

本年，爲請乞改爲元銀色，兼賀又三郎公出痘事，遣毛氏保英茂親方盛祐。七月二十九日到薩州，十一月二十一日囘國。

本年，爲謝將軍優待使臣，且寄賜品物事，遣金氏上間親方安通。六月初十日赴薩州，転達書翰于江府。翌年三月初一日囘國。

本年，爲「謝將軍優待使臣；且寄賜品物者，原出吉貴公之恩」事，遣馬氏名護親方良直。七月二十三日到薩州，十一月二十六日囘國。〈原爲賀又三郎公出痘事到薩州。然有家老令，転爲謝禮使而賀出痘事，授毛氏盛祐。其謝禮使，自此而始〉

本年，爲慰問並弔祭陽和院〈光久公妃〉薨事，遣毛氏池城親方安本。七月二十九日到薩州，十一月二十五日囘國。

本年，爲慰問並弔祭智性院〈光久公女〉薨事，遣夏氏兼城親雲上賢年。七月二十九日到薩州，十一月二十一日囘國。

本年，荷蒙吉貴公許國王称中山王。〈本国與薩州爲聘問時，自昔以来，皆称中山王。至崇禎九年，奉薩州命，改称國司〉

本年，荷蒙吉貴公賜材木壹萬九千五百二十五本。〈先年因修造御書院，材木欠乏，具䟽求買薩州。由是吉貴公深恤王城回禄，以恩賜焉〉

本年，爲訃聞尚益王薨事，先遣向氏玉城親雲上朝薫。〈改名屋嘉部〉七月二十日到薩州，翌年三月初五日囘國。〈明年之秋，爲楽主取。將赴江府，留滞薩州，而延至甲午年赴江府。由是随朝直而帰。〉

本年，爲稟明尚敬王即位事，遣向氏玉城按司朝孟。八月十三日到薩州，十月初三日囘國。

本年，荷蒙吉貴公遣田仲五兵衛，恤問尚敬王丁憂，並寄賜品物。十一月二十四日到國。翌年六月十五日，那覇開洋，赴薩州。

尚敬王
康煕五十二年癸巳，爲年頭使事，遣向氏富盛親方朝章。七月三十日到薩州。翌年，當將軍家康公百年回忌，以爲進香。十一月初二日囘國。

本年，爲賀吉貴公蒙賜安歇薩州事，遣向氏平安親方朝祥。六月二十六日到薩州，十一月初九日囘國。

本年，爲賀満君翁主出嫁事，遣宣氏盛島親方薫通。八月十六日到薩州，十一月十四日囘國。

本年，爲謝「吉貴公命在番奉行伊地知越右衛門弔祭尚益王，並賜奠儀」事，令護送貨物使曹氏島袋親雲上慶重，八月初五日到薩州。十一月初九日囘國。

本年，爲「謝吉貴公遣使恤問尚敬王，並賜品物；兼慰問將軍家宣公薨」事，遣向氏米次親雲上朝斉。八月初三日到薩州，十一月十四日囘國。

本年，爲慰問將軍家宣公薨事，遣毛氏棚原親方盛福。因無順風，翌年六月初五日赴薩州，転達書翰于江府。至乙未三月二十四日囘國。

本年，爲稟報進貢使囘國事，遣耳目官孟氏佐辺親雲上宗政。因無順風，翌年六月初二日到薩州，十月二十六日囘國。〈壬辰秋，福州開洋。陡遭逆風，飄到宮古島。翌年帰朝。由是今番赴薩州〉

五十三年甲午，爲年頭使事，遣向氏垣花親方朝理。六月初四日到薩州，翌年十一月初六日囘國。

本年，進貢使耳目官毛氏野里親雲上安尊，自中國囘國時，陡逢逆風，飄到薩州，直稟報中國事。十月初五日囘國。

本年，爲慶賀將軍家継公膺襲封事，遣正使尚氏與那城王子朝直、副使向氏知念親方朝上。六月初九日到薩州，随太守公十一月二十六日到江府。翌年二月二十一日，回到薩州。三月二十四日囘國。

本年，爲「謝尚敬王即位於大樹公並太守公；且朝祐兼謝太守公寄伊地知越右衛門以賜品物」事，遣正使尚氏金武王子朝祐、副使毛氏勝連親方盛祐。六月初九日到薩州，随太守公十一月二十六日到江府。翌年二月二十一日，回到薩州。三月二十三日回国。〈時正議大夫古波蔵親雲上程順則爲慶賀掌翰史，都通事砂辺親雲上曾暦爲謝恩掌翰史，赴江府〉

本年，爲謝中國所用銀両改爲元銀色事，遣毛氏佐渡山親方安村。六月初五日到薩州，十一月初一日囘國。

五十四年乙未，爲年頭使事，遣毛氏牧港親方安政。七月初二日到薩州，翌年十一月二十三日囘國。

本年，爲謝「將軍優待使臣，且寄賜品物」事，遣向氏屋部親方朝柴。七月初二日赴薩州，転達書翰于江府。翌年四月二十五日囘國。

本年，爲「謝將軍優待使臣；且寄賜品物者，原出吉貴公之恩」事，遣翁氏佐久眞親方忠智。七月初二日到薩州，十一月初一日囘國。

本年，爲賀継豊公〈又三郎〉入観事，遣馬氏宮平親方良康。七月十二日到薩州，十一月初一日囘國。

本年，爲「賀継豊公元服，陞侍従，改称大隅守」事，遣向氏仲里按司朝英。七月初二日到薩州，十一月初一日囘國。

本年，爲賀吉貴公陞正四位事，遣向氏小禄按司朝朗。七月初二日到薩州，十一月初四日囘國。

五十五年丙申，爲年頭使，兼賀吉貴公蒙安歇薩州事，遣向氏當間親方朝叙。六月初一日到薩州。翌年當陽和院七年回忌，以爲進香。十月初四日囘國。

本年，爲稟報進貢使囘國事，遣耳目官馬氏與座親雲上良格。八月初九日到薩州，十月二十三日囘國。

本年，爲進香太玄院公十三年回忌事，遣向氏松島親雲上朝親。八月初二日到薩州，十月二十三日囘國。

本年，爲謝賜借請封費用銀両事，遣毛氏座喜味親方盛守。六月初一日到薩州，十月二十三日囘國。

本年，爲慰問並弔祭満姫翁主〈吉貴公女〉薨事，遣孟氏宇榮原親方宗恒。七月二十七日到薩州，十月二十三日囘國。

本年，爲賀継豊公剃前髪並定婚事，遣向氏仲田親方朝在。六月初一日到薩州，十月初四日囘國。

本年，爲賀信澄院移居薩州，並於菟姫翁主〈吉貴公女〉定婚事，遣金氏久志親方安當。六月初一日到薩州，十一月初九日囘國。

五十六年丁酉，爲年頭使事，遣毛氏識名親方盛誠。六月初六日到薩州，翌年十一月初四日囘國。

本年，爲慰問將軍家継公薨事，遣孟氏川平親方宗相。六月初六日赴薩州，転達書翰于江府。翌年三月二十四日囘國。

本年，爲謝被許國中通用京餞事，遣向氏大城親雲上朝序。六月初六日到薩州，十月初四日囘國。

五十七年戊戌，爲年頭使事，遣毛氏佐渡山親方安尊。六月十一日到薩州，翌年十一月十七日囘國。

本年，爲稟報進貢使囘國事，遣耳目官夏氏兼城親雲上賢年。因無順風，翌年五月二十四日到薩州，十一月二十四日囘國。

本年，爲進香寛陽院公二十五年回忌事，遣向氏湧川親雲上朝略。六月十三日到薩州，翌年三月十九日囘國。

本年，爲慶賀將軍吉宗公膺襲封事，遣正使尚氏越来王子朝慶。六月十五日到薩州，随太守公十一月初八日到江府。翌年二月初六日，回到薩州。三月十九日囘國。〈時中議大夫志多伯親雲上蔡淵爲儀衛，中議大夫伊良波親雲上梁得宗爲楽師，赴江府〉

本年，爲謝許献謝恩貢物、軍器事，遣向氏西平親方朝叙。六月十五日到薩州，以赴江府。翌年三月十九日囘國。〈兼任慶賀副使〉

五十八年己亥，爲年頭使事，遣馬氏宮平親方良康。五月二十六日到薩州，翌年十月二十八日囘國。

本年，爲謝「將軍優待使臣，且寄賜品物」事，遣翁氏宮城親方忠恒。五月二十六日赴薩州，転達書翰于江府。翌年三月二十一日囘國。

本年，爲「謝將軍優待使臣；且寄賜品物者，原出吉貴公之恩」事，遣向氏高良親方朝隣。五月二十一日到薩州，翌年三月二十一日囘國。

本年，爲捷報册封使来臨事，遣翁氏永山親雲上盛壽。六月二十九日到薩州，十二月十五日囘國。

本年，爲稟報諭祭、開讀等禮全竣事，遣向氏與古田親方朝貴。因無順風，翌年五月初七日到薩州。十月二十八日囘國。

五十九年庚子，爲年頭使，並賀吉貴公蒙賜安歇薩州事，遣馬氏與座親方良格。六月二十四日到薩州，翌年十月二十四日囘國。

本年，爲謝「禮待勅使者，原出吉貴公之恩」事，遣尚氏北谷王子朝騎。六月二十三日到薩州，翌年九月十一日囘國。

本年，爲謝「去歳運送貨物和船，飄到五島，涜煩叡慮」事，遣毛氏勝連親雲上盛友。五月二十四日到薩州，十一月二十八日囘國。

本，爲賀継豊公入部事，遣向氏摩文仁按司朝寄。六月二十三日到薩州，翌年四月十三日囘國。

本，爲請寛償還册封時賜借銀両之年期事，遣法司馬氏浦添親方良意。六月二十五日到薩州，十月二十八日囘國。

本，爲稟報進貢使囘國事，遣耳目官向氏當間親雲上朝斉。因無順風，翌年六月二十一日到薩州，十月二十七日囘國。

六十年辛丑，爲年頭使事，遣向氏今帰仁親方朝哲。六月二十一日到薩州，翌年十月二十二日囘國。

本年，爲謝許寛償還銀両年期事，遣翁氏佐久眞親方忠知。六月二十一日到薩州，十一月初六日囘國。

本年，爲稟報謝恩使囘國事，遣王舅向氏富盛親方朝章、都通事蔡文河新城親雲上。六月十五日到薩州，十一月初二日囘國。

六十一年壬寅，爲年頭使事，遣夏氏兼城親方賢年。六月初八日到薩州。翌年，當陽和院十三年回忌，以便進香。十月二十一日囘國。

本年，爲賀「吉貴公致仕，並改称総州」事，遣向氏名護按司朝榮。六月初九日到薩州，十月二十二日囘國。

本年，爲慶賀「継豊公承祧，並初到薩州」事，遣尚氏越来王子朝慶。六月初九日到薩州，十月二十三日囘國。

本年，爲賀継豊公陞少將事，遣向氏東風平按司朝資。六月初九日到薩州，十月二十四日囘國。

本年，爲賀吉貴公蒙賜安歇薩州事，遣翁氏伊舎堂親雲上盛伝。六月初九日到薩州，十月二十二日囘國。

本年，爲稟報進貢使囘國事，遣耳目官毛氏富川親雲上盛喜。七月二十四日到薩州，十月二十四日囘國。

雍正元年癸卯，爲年頭使事，遣毛氏友寄親方安乗。六月十九日到薩州，翌年十月二十六日囘國。

本年，爲賀継豊公婚禮事，遣向氏本部按司朝隆。六月二十日到薩州，翌年四月初七日囘國。

本年，爲稟報「康煕皇帝崩，雍正皇帝登極；且今秋遣慶賀使、遣貢船赴閩擱破恒山」事，遣向氏玉城親雲上朝薫。七月到薩州，九月二十四日囘國。

本年，爲賀將軍賜肴継豊公事，遣阿氏南風原親方守周。六月二十日到薩州，十月二十三日囘國。

本年，爲賀於喜代翁主〈吉貴公養女〉出嫁事，遣向氏城間親方朝昭。六月二十日到薩州，十月二十三日囘國。

本年，爲稟遵再正経界之命，並請寛遺發来使年期事，遺毛氏田場親方安政。六月二十日到薩州，十月二十日囘國。

二年甲辰，爲年頭使，兼謝許献慶賀貢物、軍器事，遣毛氏伊野波親方盛祥。五月二十六日到薩州，翌年十一月初二日囘國。

本年，爲賀將軍賜鶴継豊公事，遣毛氏具志頭親方安亮。六月二十日到薩州，十月二十三日囘國。

本年，爲請寛盛増上納年期事，遣毛氏野村親方安察。五月二十六日到薩州，十月二十六日囘國。

三年乙巳，爲年頭使事，遣向氏當間親方朝斉。七月十二日到薩州。翌年，當忠久公五百年回忌，以便進香。十一月十七日囘國。

本年，爲謝許寛盛増上納年期事，遺阿氏知花親方守壽。七月十二日到薩州，十一月初五日囘國。

本年，爲稟明球人犯法，私賣糸綢事，遣向氏湧川親方朝略。七月初十日到薩州，翌年四月二十日囘國。

本年，爲稟報慶賀使囘國事，遣王舅翁氏伊舎堂親方盛傳、都通事鄭乗彜大嶺親雲上。七月十八日到薩州，十月二十五日囘國。

本年，爲「請乞遣使，以謝皇上加賜御筆、玉器、緞疋等物鴻恩」事，遣毛氏田里親雲上盛僓。七月二十四日到薩州，十一月初三日囘國。

四年丙午，爲年頭使，兼謝被許遣謝恩使事，遣兼翁氏渡久山親方忠平。六月二十七日，那覇開洋，飄到五島。八月二十八日到薩州。翌年，當丹後御局五百年回忌，以爲進香。十月二十六日囘國。

本年，爲稟報進貢使囘國事，遣毛氏金城親雲上安承。八月二十五日到薩州，十一月二十八日囘國。

本年，爲進香寛陽院公三十三年回忌事，遣毛氏安室親雲上盛亮。六月二十七日，那覇開洋，飄到五島。八月三十日到薩州。翌年三月二十五日囘國。

本年，爲謝被許球人犯法私賣綢事，遣向氏奥川親方朝親。六月二十七日，那覇開洋，飄到五島。八月二十八日到薩州。十一月二十八日囘國。

五年丁未，爲年頭使事，遣翁氏伊舎堂親方盛傳。六月十三日到薩州，翌年十月十九日囘國。

本年，爲稟明「審問犯法私賣糸綢物者，將行問罪」事，遣向氏安慶名親雲上朝見。六月十八日到薩州，十月二十五日囘國。〈去年遣毛氏盛邑，船覆未達。故復遺〉

本年，爲謝「去年翁氏忠平等飄到五島，涜煩叡慮」事，遣馬氏保榮茂親雲上良康。六月初十日到薩州，十月二十五日囘國。

本年，爲慰問瑞仙院〈継豊公妃〉薨事，遣向氏玉川按司朝雄。七月十三日，那覇開船。因無順風，八月十九日帰朝。翌年四月初八日到薩州，十月十九日囘國。

本年，爲弔祭瑞仙院薨事，遣向氏當名腰親雲上朝良。七月十三日，那覇開船。因無順風，八月十九日帰朝。翌年四月初八日到薩州，十月十九日囘國。

本年，爲稟報謝恩使囘國事，遣紫巾官向氏米次事親方朝雅、都通事陳以栢幸喜親雲上。因無順風，翌年六月初二日到薩州，十月十九日囘國。

六年戊申，爲年頭使事，遣向氏眞玉橋親方朝近。六月初四日到薩州，翌年十月二十七日囘國。

本年，爲進香大玄院公二十五年回忌事，遣翁氏津波親雲上忠喜。六月初四日到薩州，十月十九日囘國。

七年己酉，爲年頭使事，遣向氏玉城親方朝薫。七月初五日到薩州，翌年十一月十二日囘國。

本年，爲賀益之助公弘目事，遣東氏天願親方政賀。七月初十日到薩州，十月二十五日囘國。

本年，爲稟報進貢使囘國事，遣毛氏田里親雲上盛僓。七月初七日到薩州，十月十八日囘國。〈去年福州開洋。陡遭逆風，飄到宮古島。翌年帰朝。由是今番赴薩州〉

八年庚戊，爲年頭使事，遣向氏末吉親方朝知。七月初六日到薩州，翌年十一月初二日囘國。

本年，爲賀太守公婚禮事，遣尚氏恩納王子朝直。七月初六日到薩州，翌年四月十三日囘國。

本年，爲賀益之助公爲竹姫君猶子事，遣尚氏北谷王子朝騎。七月初六日到薩州，翌年四月十三日囘國。

本年，爲賀太守公陞中將事，遣向氏仲里按司朝隆。七月初六日到薩州，翌年四月十三日囘國。

本年，爲稟報進貢使囘國事，遣毛氏奥平親雲上安三。七月十七日到薩州，十一月十二日囘國。

本年，爲稟明「因寛貢期，秋遣王舅，奏請照例入貢」事，遣向氏富名腰親雲上朝良。七月二十六日到薩州，十月二十一日囘國。

九年辛亥，爲謝將軍並大納言公寄賜品物事，遣向氏屋宜親方朝喬。六月三十日那覇開洋，飄到肥後天草崎。七月二十二日到薩州，転達書翰於江府。十一月二十二日囘國。

本年〔雍正九〕年，爲謝「江府寄賜品物，原出太守公之恩」事，遣翁氏佐久眞親方忠智。七月二十二日到薩州，十一月二十二日囘國。

本年，爲「年頭使，兼賀將軍賜御鷹之鶴太守公，且謝許遣王舅」事，遣向氏上間親方朝雅。七月二十二日到薩州，翌年十一月初二日囘國。

十年壬子，爲年頭使事，遣毛氏金城親方安承。閏五月二十五日到薩州，翌年九月十四日囘國。

本年，爲謝「向氏朝喬飄到天草崎，涜煩叡慮」事，遣毛氏米須親雲上安邑。閏五月二十五日到薩州，十一月十一日囘國。

本年，爲捷報謝恩使囘國事，遣向氏安和里之子親雲上朝英。七月十九日，那覇開船，楓至諸島。翌年二月二十四日到薩州。四月二十四日囘國。

十一年癸丑，爲稟報謝恩使囘國事，遣王舅向氏前川親方朝夷。六月初三日到薩州，十月十四日囘國。

本年，爲「年頭禮物奉減件之命，情意難止，伏乞照例其献」事，遣毛氏新城親方安房。六月初八日到薩州，十月十四日囘國。

本年，爲年頭使事，遣向氏識名親方朝榮。六月初八日到薩州，翌年十月二十八日囘國。

十二年甲寅，爲「年頭使；兼賀將軍賜御鷹之鶴太守公；並謝年頭献物，照例准納」事，遣毛氏奥平親方安三。六月十三日到薩州，翌年十一月十四日囘國。

本年，爲賀菊姫翁主〈竹姫君女〉誕生事，遣向氏伊江按司朝良。六月十三日到薩州，十月二十七日囘國。

本年，爲稟明「稟遵勅命，一期未撥貢船」事，遣向氏上間親方朝雅。六月十三日到薩州，十一月初三日囘國。

十三年乙卯，爲「年頭使；兼賀益之助公及菊姫翁主入観將軍並大納言公；且謝准依不撥貢船」事，遣馬氏幸地親方良友。五月二十八日到薩州，翌年十月初五日囘國。

本年，爲稟報進貢使囘國事，遣耳目官温氏森山親雲上紹高。五月二十三日到薩州，十一月十四日囘國。

乾隆元年丙辰，爲年頭使，兼謝加賜琉仮屋宅地事，遣向氏浦添親方朝夷。六月初七日到薩州，翌年十一月初二日囘國。

本年，爲進香太玄院公三十三年回忌事，遣向氏名嘉原親雲上朝喬。六月初八日到薩州，十月十四日囘國。

二年丁巳，爲賀又三郎公〈益之助〉剃中髪事，遣毛氏勝連親方盛友。六月二十一日到薩州，十一月初一日囘國。

本年，爲謝「八重山船飄到肥前，涜煩叡慮」事，遣毛氏座喜味親雲上盛秀。六月二十一日到薩州，十月初五日囘國。

本年，爲「捷報雍正皇帝崩，乾隆皇帝登極；且遣慶賀使」事，遣毛氏濱川親雲上安滅。閏九月初八日到薩州，翌年十二月初六日囘國。

本年，爲年頭使事，遣毛氏田里親方盛僓。七月二十日到薩州，翌年十二月初七日囘國。

三年戊午，爲賀將軍太孫竹千代公誕生事，遣尚氏本部王子朝隆。六月初一日到薩州，転達書翰於江府。十一月二十八日囘國。

本年，爲賀又三郎公入観事，遣向氏澤岻親方朝衛。六月初一日到薩州，十二月十六日囘國。

本年，爲年頭使，兼謝居献慶賀貢物事，遣向氏安慶名親方朝見。六月初一日到薩州。翌年，當瑞仙院十三年回忌，以爲進香。十一月二十八日囘國。

四年己未，爲年頭使事，遣毛氏安里親方安明。六月二十四日到薩州，翌年十月二十六日囘國。

本年，爲謝「將軍並大納言公，及竹千代公寄賜品物」事，遣温氏森山親方紹高到薩州，転達書翰於江府。六月二十四日到薩州，十一月二十一日囘國。

本年，爲謝「江府寄賜品物，原出太守公之恩」事，遣馬氏平良親方良康。六月二十四日到薩州，十二月初一日囘國。

本年，爲稟報進貢使囘國事，遣正議大夫鄭國柱屋部親雲上。六月十七日到薩州，十二月初九日囘國。〈去年自閩開船，飄到八重山島，翌年帰朝。且耳目官毛光潤至閩病卒，照例如此〉

五年庚申，爲稟報慶賀使囘國事，遣王舅向氏富名腰親方朝良、都通事楊大壮名嘉地通事親雲上。閏五月二十九日到薩州，十一月十二日囘國。

本年，爲「年頭使；兼謝吉貴公賀太子降誕，寄賜二種一荷；及那覇商船，漂至日州飫肥領，涜煩叡慮」事，遣夏氏糸数親方賢厚。閏五月二十五日到薩州。時當霊龍院一周忌，以爲進香。翌年十月二十九日囘國。

本年，爲「弔祭霊龍院薨，〈吉貴公妃〉並慰問太守公」事，遣向氏今帰仁按司朝忠。閏五月二十七日到薩州，十月二十五日囘國。

本年，爲「請乞遣使，以謝皇上賜御筆匾額」事，遣毛氏湧稲國親雲上安孫。閏五月二十四日到薩州，九月二十五日囘國。

本年，爲賀「又三郎公元服，並拝領御一字及御道具；且陞従四位下侍従，改称薩州実名宗信；且賜太守公嫡子世称松平」事，遣向氏名護按司朝榮。七月初七日到薩州，十月二十五日囘國。

本年，爲賀薩州宗信公出痘事，遣向氏長堂親方朝親。閏五月二十五日到薩州。九月十九日，在麑府舘病卒。

六年辛酉，爲賀薩州公定婚事，遣向氏國頭親方朝斉。六月初三日到薩州，十一月初一日囘國。

本年，爲稟報進貢使囘國事，遣耳目官向氏津嘉山親雲上朝徳。五月三十日到薩州，十一月初四日囘國。

本年，爲稟報進貢使囘國事，遣耳目官向氏津嘉山親雲上朝徳。五月三十日到薩州，十一月初四日囘國。

本年，爲「年頭使；遣謝被許遣謝恩使；及吉貴公賀賜酒肴太子；且賀將軍賜鶴吉貴公」事，遣毛氏勝連盛友。六月初二日到薩州，翌年十一月初八日囘國。

七年壬戊，爲年頭使事，遣楊氏田里親方晶順。六月二十四日到薩州，翌年十月二十九日囘國。

本年，爲捷報寛一貢期事，遣東氏天願親雲上政方。十月十七日到薩州，十一月初七日囘國。

八年癸亥，爲「恭賀太守公新禧；兼謝准依進貢寛期，以不遣使」事，遣向氏喜屋武親方朝良。五月二十三日到薩州，翌年十一月十二日囘國。〈乾隆庚申，特遣使謝賜御筆之恩。將其禮物准作正貢，寛期一貢。依遵勅旨，不遣貢船。詳見世譜〉

本年，爲稟明謝恩兼進貢使囘國事，理事遣紫巾官翁氏佐久眞親方忠喜、都通事蔡宏謨久高里之子親雲上。五月二十日到薩州，十月二十九日囘國。〈去年由貢船回遅，本年遣赴薩州〉

本年，爲謝貢船蒙允用慶長正銀事，遣阿氏南風原親方守盈。五月二十七日到薩州，十月二十九日囘國。

九年甲子，爲恭賀太守公新禧事，遣毛氏座喜味親方盛秀。六月初七日到薩州，翌年十二月十二日囘國。

十年乙丑，爲「弔祭月桂院薨，〈吉貴公夫人〉並慰問太守公」事，遣向氏與古田親方朝英。六月二十四日到薩州，十二月初十日囘國。

本年，爲恭賀宗信公入部事，遣向氏具志川按司朝利。六月二十四日到薩州，十二月初六日囘國。

本年，爲稟報進貢使公務全竣囘國事，遣貢使毛氏小波津親雲上安㵴。六月二十二日到薩州，十二月十二日囘國。〈去年福州開洋，陡遭逆風，飄到八重山。翌年囘國。由是今番赴薩州〉

本年，爲「年頭使；兼謝馬艦一隻飄到五島，涜煩叡慮」事，遣馬氏與那原親方良暢。六月二十五日到薩州，翌年十一月二十四日囘國。

十一年丙寅，年頭使，兼賀將軍頒賜刀一口、肴一箱継豊公、宗信公事，遣向氏與那覇親方朝康。五月二十五日到薩州。丁卯十二月二十二日，公務全竣，回至山川候風。翌年二月二十五日，朝康染病而卒。其所領翰書、賞物等件，無人可理，將以此事稟明薩州。時有王子尚氏朝忠，亦回在山川候風。由是，其惣大親阿氏南風原親方守盈代掌其事，本年三月二十六日囘國。

本年，爲謝「毛氏盛方等運納貨物，將回棹時，飄到奥州，涜煩叡慮」事，遣向氏港川親雲上朝忠。五月二十九日到薩州，十一月二十五日囘國。

十二年丁卯，爲慶賀「太守宗信公承祧，陞少將，初到薩州；並隅州継豊公致仕」事，遣尚氏今帰仁王子朝忠。六月十一日到薩州，翌年三月十六日囘國。

本年，爲年頭使；兼謝「特命免諸慶賀使，惟遣王子一員兼賀並所献禮物減半」事，遣向氏糸満親方朝喬。六月十一日到薩州，翌年十一月二十九日囘國。

十三年戊辰，爲慶賀將軍家重公膺襲封事，遣正使尚氏具志川王子朝利、副使馬氏與那原親方良暢。六月十六日到薩州，随太守宗信公十二月十一日到江府。翌年三月十三日，回到薩州。六月十四日囘國。〈時中議大夫呉屋親雲上蔡宏謨爲儀衛正，都通事名嘉地親雲上楊文彬爲楽師，赴江府〉

本年，爲弔祭浄國院吉貴公薨事，遣向氏玉川按司朝計、圓覚寺古轍長老。六月十六日到薩州，十一月二十四日囘國。

本年，爲賀「太守宗信公蒙將軍家重公寄賜肴，且御鷹之鶴」事，遣温氏森山親方紹高。六月十五日到薩州，十一月二十三日囘國。

本年，爲年頭使；兼謝「本國遣使江府，因此献太守公之禮物恩減半分」事，遣阿氏野國親方守里。六月十五日到薩州，翌年十二月初五日囘國。

本年，爲進香浄國院吉貴公一周忌事，遣翁氏田里親雲上忠原。六月十五日到薩州，十一月二十三日囘國。

十四年己巳，爲慶賀太守宗信公陞中將事，遣向氏名護按司朝宜。六月二十四日到薩州，翌年正月二十八日囘國。

本年，爲賀太守宗信公定婚事，遣毛氏勝連親方盛友。六月三十日到薩州，十二月初五日囘國。

本年，爲謝「將軍優待使臣，且寄賜品物」事，遣向氏與古田親方朝英。六月二十九日到薩州，転達書翰于江府。翌年三月十六日囘國。

本年，爲謝「將軍優待使臣；且寄賜品物者，原出宗信公之恩」事，遣毛氏小波津親方安㵴。六月二十四日到薩州，十二月二十日囘國。

本年，爲稟報進貢使囘國事，遣毛氏仲松親雲上盛守。六月十四日到薩州。八月十八日，在彼地病卒。

本年，爲賀「隅州継豊公蒙賜安歇薩州，且蒙將軍家重公、大御所公、大納言公賜物件」事，遣毛氏富川親雲上盛始。六月二十四日到薩州，十二月二十日囘國。

本年，爲進香浄國院吉貴公三年回忌事，遣向氏長元親雲上朝義。六月二十四日到薩州，翌年正月二十八日囘國。

本年，爲年頭使；兼謝「太平山船漂至肥前國属地平戸時，彼地方官賜米薪蔬菜到項」事，遣毛氏座喜味親方盛秀。六月十八日到薩州，翌年十一月二十九日囘國。

十五年庚午，爲慶賀於村様册爲御前様事，遣向氏澤岻親方朝衛。六月初九日到薩州，十一月二十八日囘國。

本年，爲稟明「球人犯法，私賣糸綢」事，遣伊氏豊川親方忠頼。六月十四日到薩州，十一月二十九日囘國。

本年，爲慰問太守宗信公薨事，遣毛氏大城親雲上盛俶駕楷船，五月三十日到薩州。十一月二十九日囘國。

本年，爲弔祭慈徳院宗信公事，遣向氏美里按司朝昌、圓覚寺古轍長老等。六月十四日到薩州，十一月二十九日囘國。

本年，爲進香慈徳院公一周忌事，遣向氏湧川親雲上朝喬。六月初九日到薩州，十一月二十八日囘國。

本年，爲賀「重年公承祧並元服，且拝領御一字及御道具，又陞従四位下少將，改称薩州守実名重年」事，遣尚氏小禄朝朗。六月十四日到薩州，翌年十一月二十九日囘國。

本年，爲年頭使；兼謝尚氏朝朗献上品物半減；並賀菊姫翁主〈継豊公女〉定婚事，遣毛氏山内親方盛方。六月初九日到薩州，翌年十二月初二日囘國。

十六年辛未，爲訃聞尚敬王薨事，先遣喜屋武親雲上朝美。三月十一日到薩州，五月十四日囘國。

本年，爲稟明尚穆王即位事，遣向氏本部按司朝恒。三月十五日到薩州，八月十二日囘國。〈朝恒將尚穆即位稟明薩州。転以其事，要稟江府。奈王世子未有称中城王子。即於薩州照例称中城王子，以便稟明。因此，五月十九日，称中城王子〉

本年，爲賀「太守公承祧，初到薩州」事，遣向氏浦添按司朝兼。閏五月二十九日到薩州，翌年四月二十九日囘國。

本年，爲年頭使，遣謝被許球人犯法私賣糸綢事，遣楊氏末吉親方昌順。六月二十一日到薩州，翌年十月十八日囘國。

本年，爲稟報進貢使囘國事，遣耳目官向氏源河親雲上朝義。閏五月二十一日到薩州，十二月初八日囘國。

本年，爲進香慈徳院宗信公三年回忌事，遣馬氏宮平親雲上良廷。閏五月二十九日到薩州，十二月初八日囘國。

本年，爲捷報事，遣向氏眞玉橋里之子親雲上朝金。八月二十四日，那覇開船，漂到各島。翌年三月十四日到薩州。五月初一日囘國。〈素是爲慶賀太守重年公初到國，遣向氏浦添按司朝兼赴薩州。此時尚敬王薨，已訃薩州。而蒙允尚穆承祧。有奉憲令：自茲之後，該称尚穆之使，行慶賀之禮。因此朝兼尚穆已即位稟報其事，即要行其禮。本國捷遣朝金，以回其事〉

尚穆王
乾隆十七年壬申，荷蒙重年公遣時任長右衛門恤問尚穆王丁憂，並寄賜品物。正月初六日飄流八重山，四月初九日到國。翌年六月初四日，那覇開洋，回薩州。

本年，爲賀将軍賜殽太守公事，遣向氏大宜味親方朝和。六月十四日到薩州，十月二十日囘國。

本年，爲「謝王即位於太樹公並太守公；且朝忠兼謝繼豐公及重年公寄賜品物」事，遣正使尚氏今歸仁王子朝忠、副使毛氏古波津親方安㵴。六月十三日到薩州，随太守公十二月初二日到江府。翌年三月初一日，回到薩州。四月初九日囘國〈時正議大夫鄭秉哲根路銘親雲上濬橋爲儀衛正，都通事毛維基城田親雲上天祐爲樂師，以赴江府〉

本年，爲謝「重年公命在番奉行弟子丸與次右衛門弔祭尚敬王，並賜奠儀」事，令護送貨物使翁氏伊差川親雲上忠辰，兼務其事。六月十七日到薩州，九月十九日囘國。

本年，爲年頭使事，遣向氏澤岻親方朝衛。六月初九日到薩州。而朝衛有公務，十月二十九日囘國。

本年，爲慰問將軍吉信[1]公〈告老稱大御所公〉薨事，遣毛氏榮野川親方盛亮。六月十八日到薩州，轉達國書于江府。朝衛有公務囘國，因此實授年頭使事，逗留麑府。翌年十一月十五日囘國。

本年，爲謝「太守公遣使恤問尚穆王，並賜品物」事，令蔡氏濱川親雲上廷儀兼理其事。六月十三日到薩州，翌年四月初九日囘國。〈兼任謝恩贊議官，以赴江府〉

十八年癸酉，爲「年頭使；兼進香淨國院吉貴公七年回忌；且賀將軍賜鶴隅州繼豐公」事，遣向氏源河親方朝義。六月二十日到薩州，翌年甲戌十月十一日囘國。

本年，因「册封之時，銀兩不足，而蒙許借，乃爲謝恩」事，遣向氏津嘉山親方朝徳。六月二十二日到薩州，十月二十一日囘國。

本年，爲禀報進貢使回国事，遣正議大夫阮爲標松嶺親雲上。六月十四日到薩州，十月二十一日囘國。〈時耳目官毛元烈於閩病卒，照例遣正議大夫〉

本年，爲謝「將軍優侍使臣，且寄賜品物」事，遣向氏湊川親方朝經。六月二十四日赴薩州，轉達書翰于江府。翌年閏四月四日囘國。

本年，爲謝「將軍優侍使臣；且寄賜品物者，原出重年公之恩」事，遣毛氏喜友名親方盛昌。六月十三日到薩州，十月二十日囘國。

十九年甲戌，爲慰問智光院〈重年公妃〉薨，兼進香事，遣向氏伊江按司朝倚。五月二十六日到薩州，十月十一日囘國。

本年，爲賀將軍賜鶴太守重年公事，遣夏氏兼城親方賢佐。五月二十三日到薩州，十月二十三日囘國。

本年，爲禀報進貢使囘國事，遣耳目官向氏湧川親雲上朝喬。七月二十日到薩州，十月二十四日囘國。

本年，爲年頭使，兼賀太守重年公寛進江府期事，遣翁氏佐久眞親方盛胤。五月二十二日到薩州，翌年十二月十一日囘國。

二十年乙亥，爲年頭使，兼進香慈徳院宗信公七年回忌事，遣馬氏宮平親方良廷。六月十一日到薩州。別有公務，十月二十日囘國。

本年，爲恭賀題請又三良公以爲長子事，遣向氏具志頭按司朝憲。六月十一日到薩州。十月二十日囘國。

本年，爲賀薩州奉命決川全竣事，遣向氏城間親方朝英。六月十一日到薩州。年頭使馬氏宮平親方良廷別有公務，囘國。朝英代其使職。翌年十月二十三日囘國。

本年，爲禀明册封使來夏臨國事，遣翁氏宜壽次里之子親雲上盛成。翌年二月三十日到薩州。四月十一日囘國。

二十一年丙子，爲慶賀太守忠洪公承祧事，遣尚氏大村王子朝永。六月十八日到薩州。十月十五日囘國。

本年，爲賀菊姫君〈繼豐公女〉出嫁事，遣向氏伊是名親方朝宣。六月二十三日到薩州。十月二十六日囘國。

本年，爲「因圓徳院重年公薨，慰問太守忠洪公、隅州繼豐公」事，遣孟氏西平親雲上康陟。六月初六日到薩州。九月二十日囘國。

本年，爲「弔祭圓徳院重年公薨；兼因信證院薨，慰問太守忠洪公、隅州繼豐公」事，遣向氏豊見城按司朝儀。六月十三日到薩州。十月十三日囘國。

本年，爲弔祭圓徳院重年公薨事，遣圓覺寺羅山長老。六月十三日到薩州。十二月初七日囘國。

本年，爲進香圓徳院重年一周忌事，遣毛氏糸洲親雲上盛受。六月二十三日到薩州。十月二十六日囘國。

本年，爲捷報册封使來臨事，遣毛氏安里親雲上安晨。八月初二日到薩州。九月二十一日囘國。

本年，爲禀報諭祭、封王之禮全竣事，遣吉氏港川親方孟平。九月初二日到薩州。十月十七日囘國。

本年，爲「年頭使；兼進香月桂院公十三年回忌；及拜謝蒙許進武器、馬器于皇上並封使，而令致製作」事，遣翁氏宮城親方盛昌。六月初九日到薩州。翌年十月二十八日囘國。

二十二年丁丑，爲「年頭使；兼謝那覇馬艦飄至五島，涜煩睿慮」事，遣向氏眞玉橋親方朝經。六月十二日到薩州。翌年四月二十日，朝經染病而卒。

本年，爲禀明册封大典全竣事，遣尚氏玉川王子朝計。六月初九日到薩州。十月十一日囘國。

本年，爲禀報貢使囘國事，遣毛氏池城親方安命。六月初七日到薩州。十月二十八日囘國。〈去年囘國貢使安命，循例可赴薩州。奈當册封臨國，故留之不遣。將安命陞紫巾官，茲遣薩州焉〉

本年，爲進香圓徳院公大祥，兼謝被宥違例事，遣向氏眞境名親雲上朝孝。六月初十日到薩州。十月囘國之時遭風，飄至永良部島，衝礁破船。其回翰爲波浪所飄而失之。乃僱小舟，十二月囘國，詳禀其事。〈己亥秋，二號貢船飄至屋久島，例須赴麑府。奈直歸國，是違例也，故其員役被流久米島。宜遣使赴薩州，以斷謝其事。辱蒙被宥斷謝之恩，由是朝孝兼務其事〉

二十三年戊寅，爲年頭使事，遣向氏湧川親方朝喬。六月十六日到薩州。翌年十月十九日囘國。

二十四年己卯，爲賀「太守公元服；且拜領御一字〈豪字〉及御道具，又陞從四位下少將，改稱薩摩守實名重豪」事，遣向氏越來按司朝頴。閏六月初二日到薩州。十一月初十日囘國。

本年，爲禀報謝恩使囘國事，遣法司王舅馬氏宮平親方良廷、都通事毛如苞官里親雲上。閏六月二十二日到薩州。十月十九日囘國。

本年，爲年頭使，兼禀明禀遵勅命一期不遣貢船事，遣毛氏池城親方安命。七月初二日到薩州。翌年十一月三十日囘國。

本年，爲賀太守公初覲將軍事，遣毛氏高宮城親方盛亮。閏六月初四日到薩州。十一月初二日囘國。

本年，爲禀報進貢使囘國，遣耳目官向氏小波津親雲上朝昆。六月二十三日到薩州。十一月初七日囘國。

本年，爲進香淨國院吉貴香十三回忌事，遣翁氏伊舎堂親雲上盛敞。閏六月初四日到薩州。十一月初七日囘國。

二十五年庚辰，爲「年頭使、慶賀使；兼謝前年頭使毛氏池城親方安命赴薩州時，飄至天草，並楷船飄至日向飫肥領，涜煩睿慮；及許本國遵旨停止進貢一期；又兼進香月桂院十七回忌」事，遣翁氏安谷屋親方盛孟。六月初七日到薩州。翌年十一月十三日囘國。

本年，爲謝「賀太子降誕，太守重豪公寄賜御太刀一腰、馬一疋、〈代白銀五十兩〉干鯛一箱、昆布一箱、御樽一荷。又，隅州繼豐公寄賜干鯛一箱、昆布一箱、御樽代五百疋」事，遣毛氏津波古親方盛傳。六月初七日到薩州。十二月初六日囘國。

本年，爲賀太守重豪公定婚事，遣毛氏大城親方盛泰。六月初七日到薩州。十一月三十日囘國。

本年，爲「聞阿部伊勢守公夫人〈吉貴公養女，實父鳥居伊賀守女〉訃，恭慰問安」事，遣東氏天願親雲上政常。六月初三日到薩州。十一月三十日囘國。

二十六年辛巳，爲「年頭、慶賀使；兼因隅州繼豐公蒙大御所公恩賜御腰物箱、御肴，而賀太守重豪公」事，遣向氏玻名城親方朝亮。六月二十四日到薩州。時繼豐公既薨，因蒙却其禮物。翌年十二月十四日囘國。

本年，爲「聞宥邦院公〈繼豐公〉訃，恭慰問安」事，遣向氏伊良波親雲上朝利駕楷船，六月初六日到薩州。二十九日病卒。

本年，爲弔祭宥邦院公〈繼豐公〉薨事，遣馬氏國頭按司正方、圓覺寺住侍湛玄長老。六月十九日到薩州。十一月二十七日囘國。

本年，爲進香宥邦院公〈繼豐公〉一周忌事，遣阿氏知花親雲上守亮。六月二十三日到薩州。十一月二十八日囘國。

本年，爲賀「太守重豪承祧，初到薩州」事，遣向氏喜屋武親方朝隆。六月二十二日到薩州。十二月初十日囘國。

本年，爲禀明進貢使事竣囘國事，遣正議大夫鄭士綽親里親雲上。六月十五日到薩州。〈時耳目官毛世俊於閩病卒，照例遣正議大夫〉十一月二十八日囘國。

本年，爲進香「圓徳院公〈重年公〉七年回忌，并慈徳院公〈宗信公〉十三年回忌」事，遣向氏神里親雲上朝孝。六月十四日到薩州。十一月十三日囘國。

二十七年壬午，爲「年頭、慶賀使；兼賀太守公上京，正行半途，因芝御屋敷回祿，恭荷太樹公寄與書翰問候，又寛上京期，又准貸金」事，遣毛氏濱川親方盛方。八月初四日到薩州。翌年十二月初二日囘國。

本年，爲賀萬壽姫君翁主〈將軍女〉誕生事，遣尚氏大村親方朝永。六月初六日，那覇開船。七月十四日，在喜入麑籠浦破船溺卒。

本年，爲進香宥邦院公〈繼豐公〉三周忌事，遣章氏上閒親雲上正並。八月初四日到薩州。十二月十四日囘國。

本年，爲因芝御屋敷回祿恭慰問安事，遣翁氏佐久眞親雲上盛長。七月二十三日到薩州。十二月十四日囘國。

本年，爲恭賀太樹公恩賜御肴太守公事，遣向氏仲田親方朝衡。六月間屡次開船，因無順風，翌年六月二十一日到薩州。十二月初二日囘國。

本年，爲「因惇信院大御所公薨，恭慰問安」事，遣毛氏豐見嶺親方盛幸。六月間屡次開船，因無順風，翌年六月十三日到薩州。翌年三月十九日囘國。

二十八年癸未，爲進香淨國院公十七年回忌事，遣向氏識名親雲上朝超。六月初八日到薩州。十一月十八日囘國。

本年，爲賀萬壽姫君誕生事，遣尚氏玉川王子朝計。六月十四日到薩州，轉達書翰于江府。翌年三月二十日囘國。

本年，爲賀「若君公誕生，及太守公婚禮」事，遣尚氏豊見城王子朝儀。六月二十二日到薩州。其賀若君公誕生，惟以書翰，達於江府。翌年三月二十日囘國。

本年，爲「年頭形、慶賀使；兼進香靈龍院二十五年回忌；及謝楷船一隻漂到土佐国，并伊平屋島船一隻漂到五島，涜煩睿慮」事，遣向氏宜野灣親方朝昌。七月初八日到薩州。翌年十一月二十五日囘國。

二十九年甲申，爲慶賀將軍家治公膺襲封事，遣正使向氏讀谷山王子朝恒、副使向氏湧川親方朝喬。六月二十日到薩州。十一月初九日到江府。翌年二月初四日回到薩州。三月十六日囘國。

本年，爲賀悟姫翁主〈太守重豪公女〉誕生事，遣向氏松本按司朝公。六月二十日到薩州，轉達書翰及禮物於江府。未進到時，而悟姫夭亡，遂不達于太守公。十一月二十五日囘國。

本年，爲謝「將軍及若君公，并萬壽姫君寄賜品物」事，遣毛氏大城親方盛泰，轉達書翰於江府。六月二十日到薩州。翌年正月二十七日囘國。〈大城親方充謝恩使到薩州。薩州出令曰：其謝若君公之使者，宜於在館衆使之中，別派一人爲使可也。因令盛島親方充作是使〉

本年，爲賀將軍賜御鷹之鶴太守公事，遣向氏盛島親方朝孝。六月二十日到薩州。翌年正月二十七日囘國。〈謝若君公之使者，本是大城親方兼管之。今在薩州，蒙派盛島親方兼管焉〉

本年，爲「年頭、慶賀使；兼謝將軍并若君公及萬壽姫君寄賜品物；又國頭間切船一隻，飄到肥前國屬島生月，涜煩睿慮；又賀太守公因患寒濕之痛，啓請先於春月起程，蒙充所請」事，遣向氏小波津親方朝昆。六月十二日到薩州。翌年十二月二十七日囘國。

三十年乙酉，爲年頭慶賀使事，遣毛氏座喜味親方盛長。七月初三日到薩州。翌年五月三十日，在館病故。

本年，爲禀報進貢使囘國事，遣耳目官馬氏與那原親雲上良矩。六月二十七日到薩州。十二月十五日囘國。

本年，爲「弔祭悟姫翁主夭亡，并慰問太守公」事，遣毛氏徳村親雲上盛聖。八月初五日到薩州。十二月十二日囘國。

本年，爲賀太守公陞中將事，遣向氏東風平按司朝宜。七月初二日到薩州。十二月二十七日囘國。

本年，爲「刑部卿公薨，慰問御前樣」事，遣向氏玻名城親方朝亮。六月二十九日到薩州。十二月十二日囘國。

本年，爲謝去歳遣使江府事，遣毛氏勝連親方盛亮。六月二十九日到薩州。十二月初七日囘國。

本年，爲謝去歳遣使江府事，遣毛氏禰覇親方盛征。六月二十七日到薩州，轉達書翰于江府。翌年三月二十二日囘國。

三十一年丙戌，爲進香宥邦院公七年回忌事，遣馬氏濱元親雲上良恭。六月二十一日到薩州。十一月二十四日囘國。

本年，爲「年頭、慶賀使；兼賀太守公本當於七月内赴都，今因所請，准于四月赴都」事，遣向氏仲田親雲上朝衡。六月二十日到薩州。翌年十二月十八日囘國。

三十二年丁亥，爲年頭、慶賀使事，遣翁氏伊舎堂親雲上盛敞。七月十一日到薩州。翌年十一月三十日囘國。

本年，爲禀報進貢使囘國事，遣耳目官向氏山川親雲上朝孝。七月初八日到薩州。十二月十八日囘國。

本年，爲進香圓徳院公十三年回忌事，遣向氏田島親雲上朝季。七月初八日到薩州。十二月十八日囘國。

三十三年戊子，爲「年頭、慶賀使；兼進香月桂院公二十五年回忌；及賀將軍賜御鷹之鶴于太守公；并謝許王子使者之附醫生剃髪而上國」事，遣翁氏宮城親方盛昌。七月十一日到薩州。翌年十月二十六日囘國。

三十四年己丑，爲年頭、慶賀使，兼進香正覺院公二十五年回忌，遣向氏譜久山親方朝紀。六月十二日到薩州。翌年十一月初五日囘國。

本年，爲禀報進貢使囘國事，遣耳目官阿氏知花親雲上守亮。六月十二日到薩州。十月二十六日囘國。

三十五年庚寅，爲「因慈照院公薨，慰問太守公」事，遣向氏伊江按司朝徳。六月二十八日到薩州。十一月初五日囘國。

本年，爲進香慈照院公事，遣向氏國頭親雲上朝衛。六月十二日到薩州。十一月十二日囘國。

本年，爲「年頭、慶賀使，兼進香慈照院公一周忌」事，遣向氏與世山親雲上朝昌。六月十一日到薩州。翌年十二月二十九日囘國。

三十六年辛卯，爲「年頭、慶賀使；兼進香靈龍進院公三十三年回忌；及慈照院公三年回忌」事，遣馬氏小祿親方良頴。七月三十日到薩州。翌年十二月二十日囘國。

本年，爲慶賀多千姫樣册爲御前樣事，遣毛氏波平親方盛敷。七月十六日到薩州。十二月二十九日囘國。

本年，爲請宥近年自中華買來貨物數不充、位不好罪事，遣翁氏伊舎堂親方盛敞。八月十九日到薩州。十二月二十九日囘國。

本年，為稟報進貢使回国事，遣耳目官毛氏仲里親雲上盛全。八月初二日到薩州。翌年正月二十二日回国。

本年，爲禀進香淨國院公二十五年回忌事，遣毛氏美里親雲上安春。七月二十九日到薩州。翌年正月二十一日囘國。

三十七年壬辰，爲年頭慶賀使事，遣毛氏具志川親方盛升。六月二十三日到薩州。甲午年三月初五日囘國。

本年，爲謝宥近年自中華買來貨物數不充、位不好罪事，遣尚氏讀谷山王子朝恒。六月二十四日到薩州。十一月二十九日囘國。

本年，爲「攝政及前任攝政、三司官，謝宥近年自中華買來貨物數不充、位不好罪」事，遣毛氏池城親方安都。六月二十七日到薩州。十二月初四日囘國。

本年，爲賀於敬翁主誕生事，遣向氏名護按司朝長。七月初六日到薩州。十一月二十九日囘國。

本年，爲進香宥邦院公十三年回忌事，遣馬氏知念親雲上良光。六月二十三日到薩州。十二月三十日囘國。

本年，爲進香信解院公事，遣金氏久志親雲上安執。六月二十三日到薩州。翌年正月十二日囘國。

三十八年癸巳，爲朝覲事，尚哲公中城王子夏到薩州。禮式全竣，翌年春囘國。

本年，爲賀敬姫樣爲御前樣猶子事，遣尚氏讀谷山王子朝恒。六月二十二日到薩州。翌年四月初二日囘國。〈兼任尚哲公大保〉

本年，爲「淨岸院公薨，慰問太守公」事，遣毛氏龜川親雲上盛喜。五月十三日到薩州。十一月十七日囘國。

本年，爲進香淨岸院公事，遣向氏本部按司朝救。六月二十四日到薩州。翌年三月初四日囘國。

本年，爲弔祭淨岸院公薨事，遣圓覺寺大翁長老。六月十九日到薩州。翌年三月二十八日囘國。

本年，爲進香淨岸院公一周忌事，遣阿氏前川親雲上守郷。六月十四日到薩州。翌年三月初五日囘國。

本年，爲進香慈徳院公二十五年回忌事，遣毛氏徳本親雲上盛睦。六月十二日到薩州。翌年三月初二日囘國。

本年，爲問安尚哲公中城王子在薩州事，遣毛氏豐見嶺親雲上盛式。七月二十八日到薩州。十一月十七日囘國。

本年，為稟報進貢使回国事，遣耳目官毛氏佐渡山親雲上安因。六月十九日到薩州。翌年三月初二日回国。

本年，爲年頭慶賀使事，遣向氏山川親方朝孝。六月十二日到薩州。乙未年正月初三日囘國。

三十九年甲午，爲賀虎壽丸公〈太守重豪公長子〉誕生事，遣尚氏豊見城王子朝儀。八月初六日到薩州。翌年二月初一日囘國。

本年，爲謝尚哲公中城王子入覲蒙禮待甚優事，遣法司馬氏與那原親方良矩。十月十九日到薩州。翌年三月二十九日囘國。

本年，爲年頭慶賀使事，遣向氏高宮城親方朝敕。十月初一日到薩州。翌年十一月二十八日囘國。

本年，爲進香淨岸院公三年回忌事，遣毛氏野里親雲上安在。因無順風，翌年六月二十一日到薩州。丙申年四月十四日囘國。

四十年乙未，爲賀「啓請虎壽丸公爲長子，以爲慈照院樣嗣子」事，遣向氏大里按司朝郷。八月初一日到薩州。翌年正月十一日囘國。

本年，爲賀虎壽丸公定婚事，遣馬氏熱田親方良隆。八月初一日到薩州。十一月二十九日囘國。

本年，爲賀太守公出痘事，遣向氏稻福親方朝暢。八月初二日到薩州。翌年四月十四日囘國。

本年，爲禀報進貢使囘國事，遣耳目官向氏津嘉山親雲上朝房。八月初二日到薩州。十二月二十九日囘國。

本年，爲年頭慶賀使事，遣向氏喜屋武親方朝興。七月二十六日到薩州。丁酉正月十五日囘國。

四十一年丙申，爲「年頭、慶賀使；兼進香月桂院公三十三年回忌；及玉貌院樣一周忌」事，遣毛氏池城親方安都。六月十四日到薩州。翌年十一月二十日囘國。

本年，爲「進香玉貌院樣薨，及慰問御兩殿樣」事，遣向氏眞壁按司朝義。六月二十日到薩州。翌年正月十六日囘國。

本年，爲謝「泊馬艦一隻飄到志州，并那覇馬艦一隻飄到奥州，涜煩睿慮」事，遣毛氏豐永親雲上盛正。六月十七日到薩州。十二月二十二日囘國。

四十二年丁酉，爲禀報進貢使囘國事，遣耳目官向氏國頭親雲上朝衛。七月二十九日到薩州。翌年四月十三日囘國。

本年，爲賀茂姫翁主拝領婚姻御名事，遣向氏與那城按司朝義。八月初一日到薩州。翌年正月二十二日囘國。

本年，爲「年頭、慶賀使；兼進香玉貌院三年回忌；及正覺院三十三年回忌」事，遣毛氏佐渡山親方安因。七月十六日到薩州。十一月初十日，在舘病卒。

本年，爲賀虎壽丸公敬姫翁主婚禮事，遣馬氏小祿親方良頴。七月十九日到薩州。因年頭慶賀使毛氏佐渡山親方安因病卒，良頴代其使職。翌年十二月十六日囘國。

四十三年戊戌，爲年頭慶賀使事，遣向氏喜名親方朝應。閏六月二十七日到薩州。翌年十一月三十日囘國。

本年，爲進香淨岸院七年回忌事，遣向氏宜野灣親雲上朝寛。閏六月二十七日到薩州。十二月二十六日囘國。

四十四年己亥，爲年頭慶賀使事，遣馬氏濱元親方良恭。七月初十日到薩州。辛丑二月初四日囘國。

本年，爲進香「淨國院公三十三年回忌，并圓徳院公二十五年回忌」事，遣向氏眞玉橋親雲上朝麗。七月初十日到薩州。翌年二月初十日囘國。

本年，爲禀報進貢使囘國事，遣耳目官翁氏永山親雲上盛勝。七月初十日到薩州。翌年二月初五日囘國。

四十五年庚子，爲年頭慶賀使事，兼賀將軍賜御鷹之鶴于太守公事，遣向氏城間親方朝悦。七月二十五日到薩州。壬寅二月初三日囘國。

本年，爲「因大納言公薨，慰問將軍」事，遣毛氏渡嘉敷親方盛憲。七月二十六日到薩州，轉達國書于江府。翌年二月二十六日囘國。

本年，爲慰問「櫻島燃燬，多殘居民産物」事，遣毛氏伊野波親雲上盛邑。八月初十日到薩州。翌年二月初四日囘國。

四十六年辛丑，爲年頭、慶賀使事；兼進香慈照院樣十三年回忌；及玉貌院樣七年回忌事，遣向氏伊江親方朝慶。閏五月二十五日到薩州。別有公務，翌年正月初三日囘國。

本年，爲賀將軍賜御鷹于太守公事，遣向氏天久親方朝盈。六月初七日到薩州。翌年二月初三日囘國。

本年，爲謝「因聞得大君加那志薨，蒙太守公去冬遣使球舘，恤問尚穆王丁憂，並寄賜奠儀」事，遣向氏松島親方朝頴。六月初四日到薩州。年頭使向氏伊江親方朝慶，別有公務囘國，朝頴代其使職。翌年十二月朔日囘國。

本年，爲「請宥不禀八重山歳遇飢饉，民人餓死之誤」事，遣毛氏安里親方安晨。六月朔日到薩州。翌年三月朔日囘國。

本年，爲進香慈徳院樣三十三年回忌事，遣向氏與世山親雲上朝明。閏五月二十五日到薩州。翌年二月初三日囘國。

本年，爲禀報進貢使囘國事，遣耳目官金氏久志親雲上安執。閏五月二十五日到薩州。翌年二月二十七日囘國。

四十七年壬寅，爲年頭慶賀使事，遣毛氏美里親方安春。六月十九日到薩州。甲辰正月二十九日囘國。

本年，爲賀「徳川豐千代樣爲將軍嗣子，改稱若君」事，遣尚氏浦添王子朝央。六月二十六日到薩州，轉達書翰于江府。翌年四月初二日囘國。

本年，爲謝「太守樣賀王世孫降誕，寄賜干鯛一箱、昆布一箱、御樽一荷」事，遣毛氏具志川親方盛升。六月二十日到薩州。翌年三月十六日囘國。

本年，爲「因茂姫樣移居西丸，改稱御縁女，賀御兩殿樣」事，遣尚氏義村王子朝宜。六月二十六日到薩州。翌年三月十三日囘國。

本年，爲「謝宥八重山逢災殃，不禀其由之誤」事，遣馬氏宮平親方良恭。六月二十日到薩州。翌年三月十四日囘國。

本年，爲「攝政、三司官謝宥八重山逢災殃，不禀其由之誤」事，遣毛氏屋富祖親雲上盛續。六月十九日到薩州。翌年三月十六日囘國。

四十八年癸卯，爲「年頭慶賀使事；兼謝因王世孫夭亡，蒙太守樣恤問」事，遣向氏國頭親方朝衛。七月二十日到薩州。己巳正月二十三日囘國。

本年，爲賀虎壽丸樣出痘事，遣毛氏富川親方盛政。七月二十一日到薩州。翌年正月二十九日囘國。

本年，爲謝將軍及大納言樣頒賜品物事，遣毛氏野里親方安在。七月二十七日到薩州，轉達書翰于江府。翌年閏三月十三日囘國。

本年，爲謝將軍及大納言樣頒賜品物事，遣蔡氏徳里親方得興。七月二十七日到薩州。翌年三月初九日囘國。

本年，爲禀明進貢使事竣囘國事，遣御鎖側官向氏盛島親雲上朝朗。七月二十九日到薩州。〈時耳目官向氏東風平親雲上朝睦，因染病辭職。遣御鎖側官〉翌年正月二十九日囘國。

四十九年甲辰，爲年頭慶賀使事；兼「賀將軍賜御鷹之鶴于太守樣；并因翌年當妙心院樣一周忌進香」事，遣毛氏龜川親方盛喜。七月十八日到薩州。丙午三月初四日囘國。

本年，爲恭賀「太守樣，於田布施加久籐，令御賜御鷹御捉飼鶴鴈，初獻將軍」事，遣毛氏渡嘉敷親方盛憲。八月初六日到薩州。翌年正月二十三日囘國。

本年，爲「進香宥邦院樣二十五年回忌，及淨岸院樣十三年回忌、妙心院樣薨」事，遣向氏當間親雲上朝隆。七月二十七日到薩州。因八月初四日在舘病卒，返上物宰領李氏嘉手納親雲上由厚，代務其職。

本年，爲「返上物宰領，兼謝太守樣寄賜御獵所獲之鶴」事，遣向氏名嘉山親雲上朝寛。七月十八日到薩州。翌年正月二十三日囘國。

五十年乙巳，爲年頭慶賀使事，遣毛氏安里親方安晨。七月二十二日到薩州。丁未正月二十九日，在舘病卒。

本年夏，爲恭賀「虎壽丸樣元服，改稱又三郎樣，實名奉稱忠堯樣，且凡禮式盡依例擧行」事，遣翁氏我如古親方盛綱。八月初八日到薩州。翌年三月初四日囘國。

本年，爲恭謝「太守樣賀王世孫降誕，随賞干鯛一箱、昆布一箱、御樽一荷」事，遣毛氏屋富祖親方盛續。八月初八日到薩州。翌年三月初九日囘國。

本年，爲報知進貢使囘國事，遣耳目官毛氏豐永親雲上盛正。七月二十三日到薩州。翌年三月二十日囘國。

本年，因「本國饑饉，爲營運米穀」事，遣飛船使孫氏屋我筑登之親雲上嗣將于琉球舘。三月二十五日到薩州。四月二十四日囘國。

五十一年丙午，爲恭賀「太守樣榮膺殊恩，於毎月朔望，及其外一切進城時，准賜坐位，于大廊下下之御休息所」事；又爲恭賀「太守樣重邀殊恩，所有御禮席、年首准在御白書院、毎月准在御黒書院、五節句及八朔，准在御白書院奉賀行禮」事，遣向氏大村按司朝計兼焉。七月初十日到薩州。翌年三月初六日囘國。

本年，爲年頭慶賀使事；兼賀「太守樣蒙將仰御文，恩賜大鷹」事；又因翌年當慈眼院樣百五十年回忌，爲進香之事，遣馬氏幸地親方良篤。閏七月十四日到薩州。戊申三月十一日囘國。

本年，爲「本國曾因飢荒，蒙太守樣禀請將軍賜借米金，遣使薩州，轉謝江戸」事，遣毛氏伊野波親方盛邑。七月初十日到薩州。翌年三月十四日囘國。

本年，爲恭謝「太守樣曾因飢荒，設法賑濟」事；又爲「恭謝賜借米金，以救國庶」事，遣毛氏仲松親方盛續兼焉。閏七月十四日到薩州。翌年三月十三日囘國。

五十二年丁未，爲賀「太守樣元服，且賜御一字及御道具，又陞従四位下侍従，改稱豐後守，實名奉稱齊宣公」事，遣向氏今歸仁按司朝賞。八月初二日到薩州。翌年三月十一日囘國。

本年，爲兼賀「太守樣榮膺殊恩，進城之時，御禮席及御休息所如中將樣，准賜坐位；又初朝覲，且禀報富之進樣爲御二男；又爲奥平大膳大夫聟養子」事，遣麻氏渡慶次親方眞厚。七月十七日到薩州。翌年三月十一日囘國。

本年，爲因將軍薨，慰問上樣〈大納言樣〉併御兩殿樣事，遣向氏阿波根親方朝紀。八月初二日到薩州。其慰問上樣〈大納言樣〉事，惟以書翰達於江府。翌年四月二十一日囘國。

本年，爲進香圓徳院樣三十三年回忌事，遣向氏富里親雲上朝永。八月初二日到薩州。翌年四月初五日囘國。

本年，爲年頭慶賀使，兼進香玉貌院樣十三年回忌事，遣馬氏安次富親方良頭。七月十一日到薩州。己酉三月初八日囘國。

本年，爲賀「將軍准中將樣湯治薩州，及賜品物」事，遣向氏伊集親雲上朝義。八月初二日到薩州。翌年三月十一日囘國。

本年，爲禀報進貢使囘國事，遣耳目官向氏盛島親雲上朝朗。八月初二日到薩州。翌年三月十二日囘國。

五十三年戊申，爲年頭慶賀使，兼賀明姫樣定婚事，遣毛氏豐見山親方安在。

本年，爲賀太守樣承祧及中將樣致仕事，遣尚氏大宜味王子朝規。因無順風，翌年閏五月十九日到薩州。庚戌正月二十二日囘國。

本年，爲賀太守樣陞少將事，遣向氏勝連按司朝隆。八月初三日到薩州。翌年三月初八日囘國。

本年，爲賀爲禀報雄五郎樣爲御三男事，遣向氏喜屋武親方朝昶。八月二十日到薩州。翌年三月初八日囘國。

本年，爲賀「因將軍准中將樣湯治薩州，自江戸發駕之時，賜御召之御羽織」事，遣馬氏平良親雲上良恭。八月二十一日到薩州。翌年四月初三日，囘國之時，在大島洋面破船溺死。

本年，爲進香淨岸院樣十七年回忌事，遣毛氏仲尾次親雲上盛苗。八月二十日到薩州。翌年三月初八日囘國。

本年，爲賀「啓請姫君樣、近衛右大臣樣養女」事，遣向氏眞玉橋親方朝麗。八月二十四日到薩州。翌年四月初六日囘國。

本年，爲「請乞准進貢使，兼謝皇上加賜御書匾額、玉器等物」事，遣馬氏喜名親雲上良徳。八月二十四日到薩州。翌年正月二十二日囘國。

本年，爲「因世子尚哲薨，遣飛船訃薩州」事，遣向氏松田親雲上朝顯。翌年四月初四日到薩州。六月二十六日囘國。

五十四年己酉，爲賀太守樣入部事，遣向氏小祿按司朝紀。七月朔日到薩州。翌年正月初九日囘國。

本年，爲因淨信院樣薨，慰問御兩殿樣，兼進香事，遣向氏伊佐親雲上朝寛。七月十九日到薩州。翌年正月初九日囘國。

本年，爲「年頭慶賀使；兼進香淨信院樣一周忌；並嶺松院樣卒，且一周忌；又謝蠲午年着加賦米；並因納金於江府，加賦米穀於國中，特蠲加賦本國；又謝准遣喜名親雲上請乞進貢；兼謝皇上加賜御初匾額、玉器等物之使，並其獻物」事，遣翁氏永山親方盛勝。七月十九日到薩州。翌年六月二十三日，在舘病卒。

本年，爲禀明「未年接貢船隻，赴閩之時，衝礁破船，流失銀兩、註文」事，遣向氏宜壽次親方朝得。因無順風，翌年五月初六日到薩州。十二月初五日囘國。

本年，爲禀報進貢使囘國事，遣耳目官伊舎堂親雲上盛峯。四月十二日到薩州。十二月初五日囘國。

五十五年庚戌，爲「慶賀將軍膺襲封；兼賀姫君樣出嫁，改稱御臺樣太守樣。榮膺殊恩，先准五節句又八朔於御白書院、毎月於黒書院稱賀，又准嗣後行其禮節，就位稱賀」事，遣正使尚氏宜野灣王子朝陽。六月十四日到薩州，十一月二十一日到江戸。翌年三月十三日回薩州。該地開船，望國前來。奈無順風，收回薩州。十一月十七日囘國。

本年，爲慶賀將軍膺襲封；兼賀「太守樣承祧初到薩州，將軍賜御肴併御鷹之鶴，明姫樣出嫁」事，遣副使馬氏幸地親方良篤。七月二十一日到薩州。十一月二十一日到江戸。翌年三月十三日回薩州。該地開船，望國前來。奈無順風，將回薩州。十一月二十一日囘國。

本年，爲年頭慶賀使；兼謝因淨信院樣三年回忌、嶺松院樣三年回忌，進香之使。又因薩州多有慶事，賀喜之使，准令遣江戸正副使併年頭親方等兼務。至其獻物，減用舊例之半。又因「尚哲樣薨，御兩殿樣遣使球舘，寄賜奠儀併恤問品物」事，遣向氏松島親方朝記進赴麑府。遭遇逆風，飄泊五島近江守管地。八月十一日，收到麑府。五十七年壬子三月十九日歸国。

五十六年辛亥，為「年頭慶賀使；并賀太守樣陞中將，且結婚迎娶；又賀禀報時之丞樣排第四子；又謝自本年至卯年，五年之間，若有遣使之事，不必專遣，令在番親方、蔵役、書役兼攝。至于獻餽物件，減用向例之半。又謝去年向氏松島親方朝記所坐之船飄到五島，以煩薩州。又進香玉貌院樣十七年忌辰」等事，遣向氏盛島御朝朗兼之。進赴薩州之時，遭遇逆風，飄泊五島近江守管地。該地開船，收到脇元地方，旱路起程。九月初二日到球舘。癸丑正月十五日歸国。

五十七年壬子，爲禀報進貢，兼謝天恩使者囘國事，遣發正使紫巾官向氏伊集親方朝義、京回都通事鄭作霖伊良皆親雲上。〈去年可往。但無順風，至本年往〉五月二十五日到薩州。翌年正月十五日囘國。

本年，爲「年頭慶賀使；並賀禀報爲次郎樣排第五子；又謝去年向氏盛島親方朝朗所坐之船，及夏立小楷船，飄泊五島；那覇二端帆船，飄泊肥前國，以煩薩州。又本年進香宥邦院樣三十三年忌辰；又謝前年遣赴江戸使者；〈經令去年年頭慶賀使向氏朝朗兼攝。但因江戸回使者尚氏宜野灣王子朝陽沮風，去年之冬囘國故，令本年年頭慶賀使向氏朝昶兼之〉又詳請令進貢使；兼謝皇上賞賜御書、玉器等件天恩」等事，遣向氏喜屋武親方朝昶兼之。七月二十三日到薩州。甲寅正月二十三日歸國。

本年，爲「因前年遣使于江戸府故，到麑府轉謝」事，遣阿氏前川親方守郷。〈其使者，經于去年遣赴，向氏新垣親方朝盈塗遇颶颱，飄到中華，不到麑府。又江戸府回使者尚氏朝陽，因無順風，去年之冬歸國。茲奉麑府憲令：「本年之夏，遣使謝恩」等因，更因不知朝盈歸國之時故，命代守郷〉七月二十日到薩州。翌年四月初三日囘國。

五十八年癸丑，爲「年頭慶賀使；兼謝准允因皇上加賜御書併恩詔、器物等件，嘗遣向氏喜屋武親方朝昶請乞貢使，兼謝並其獻上物等件；又賀准中將公囘國湯治，賞賜物件，自江府發駕之時，賜御用之羽織；且本年進香寛陽院公百年回忌、及慈照院樣二十五年回忌；又賀太守公現在毎月禮典，出于御黒書院行禮，即其内准行若菜之禮，本年正月初七日進城，初稱賀」等事，遣翁氏伊舎堂親方盛峯兼務其事。翌年八月十六日到于薩州。在舘染病，醫藥無效而卒。其所領任職，尚氏義村王子朝宜惣大親、夏氏兼城親方賢増代掌其職。〈寛陽院公百年回忌，令伊舎堂親方兼務。備御書翰及奠儀等物，聽候薩州教令，奉令不及進奠儀。随將其御書翰及御目録被還焉〉翌年閏二月二十五日歸國。

本年，爲賀若君公誕生事，遣尚氏義村王子朝宜。八月十六日到薩州，報明此事。時因若君公既逝，遂不達書翰于江府。遵薩州之令，不稱其慶賀使者，只稱使者。依王子之品分，行朝見之禮，其餘如例勤焉。翌年正月二十三日囘國。

本年，爲報知進貢使囘國事，遣耳目官馬氏喜名親雲上良徳。八月初八日到薩州。翌年正月二十三日囘國。

五十九年甲寅，爲「年頭慶賀使；兼謝因納金於江府，令納加賦米踵續，今亦令加賦三年分。但因本國累次繁費，蒙恩蠲三年加賦；又進香 淨信院樣七年回忌、並嶺松院樣七年回忌」事，遣毛氏伊野波親方盛邑。七月朔日到薩州。翌年十月十五日歸國。

本年，爲訃聞尚穆王薨事，先遣翁氏玉城親雲上盛林。五月二十三日到薩州。十月二十九日囘國。

本年，爲禀明尚温王即位事，遣向氏羽地按司朝美。五月二十八日到薩州。九月二十六日囘國。

尚温王
乾隆六十年乙卯，荷蒙太守公遣谷山孫之丞殿，慰問尚温王丁憂，並寄賜品物。閏二月初四日，到那覇川。六月十三日，那覇開洋，赴薩州。

本年，爲年頭慶賀使；兼謝「本国近年貯乏，上届戌年遣使江府，来年亦遣使江戸，其費難堪。薩州額外垂恤，借賜金子，預先令備其需」事，遣向氏與世山親方朝郁。五月十五日到薩州。翌年十一月初二日歸国。

本年，爲禀報進貢使囘國事，遣紫巾官毛氏美里親方安執。六月二十六日到薩州。十一月十六日囘國。

嘉慶元年丙辰，爲「年頭慶賀使；兼賀啓請虎壽丸公爲御前様御養御嫡子，及定婚；又謝因聞得大君加那志薨，御兩殿様遣使球舘，寄賜奠儀，並慰問丁憂，寄賜品物；且謝自上届亥年，凡使者行兼務，及獻上物減一半，将其年期，應至去年止，但自本年起至七年是亦照行；且謝馬艦二隻，飄到松平土佐守公、宗對馬守公貴轄，煩涜睿慮。又本年，進香浄國院様五十年囘忌、浄岸院様二十五年囘忌；又謝因薩州倉儲匱乏，着令起自本年以至三年，額外加賦米銀，一切上納。然察本國江戸立後，册使　臨國，繁費接踵，以行恤免；且賀太守公蒙賜御鷹之鶴。又請因皇上登極，本秋遣慶賀使」事，遣向氏伊是名親方朝義。七月二十二日到薩州。戊午十一月十三日歸国。〈新在番向氏田島親方朝盈，因風不順，在大島致越年。翌年到薩州。由是滯在，今番歸国。〉

本年，爲謝王即位於太樹公並太守公；兼謝御兩殿様賀即位，寄賜品物事，遣正使尚氏大宜見王子朝規。七月十七日到薩州。本年十一月二十五日赴江戸。翌年三月初二日囘薩州。四月初六日歸国。

本年，爲謝王即位於太樹公事，遣副使馬氏安村親方良頭。七月十七日到薩州。本年十一月二十五日赴江戸。翌年三月初二日囘薩州。四月初六日歸国。

本年，爲「兼謝遣谷山孫之丞殿慰問丁憂，寄賜品物」事，遣贊議官向氏奥本親雲上朝憲。七月十七日到薩州。本年十一月二十五日赴江戸。翌年三月初二日囘薩州。四月初六日歸国。

本年，爲兼謝寄賜奠儀事，遣樂正馬氏喜納親雲上良輔。七月十八日到薩州。本年十一月二十五日赴江戸。翌年三月初二日囘薩州。四月初五日歸国。

嘉慶二年丁巳，爲「年頭慶賀使；兼賀御臺様安産，御男子降誕于御三殿様；且賀操姫様定婚；且謝允准進貢使兼慶賀皇帝登極，并其所獻兵器等，但如所請；又謝去年遣赴江戸使者；又因芳蓮院様薨，慰問御三殿様併進香及一周忌進香；又因爲次良様夭亡，亦慰問；又謝去年美里王子立津親雲上所坐船隻損壞，流失貨物，宸慮江戸使之需難備，格外垂恩，借賜銀兩；又因乘之助様夭亡，亦慰問」等事，遣向氏田島親方朝盈，那覇川放船。然因風色不順，滯在大島。翌年七月十七日到薩州。己未四月二十七日歸国。

本年，爲謝去歳遣使江府事，遣向氏奥平親方朝昌。二月二十一日到薩州。翌年十一月十六日歸国。

三年戊午，爲禀報進貢使囘國事，遣耳目官向氏山川親雲上朝矩。〈去年應到薩州。奈無順風，本年赴于薩州。〉五月二十四日到薩州。翌年五月十六日歸国。

本年，爲「年頭慶賀使；兼賀准御臺様陞從三位；且准太守公如所請，定婚於丹羽左京大夫之妹亭姫様；且去年三月御女子誕生，名稱於隣殿，准定婚於種子島佐渡殿長子鶴袈裟殿，遵即移居；且進香慈徳院様五十年囘忌、并芳蓮院様三年囘忌；且請自本秋進貢以來，獻方物於太上皇帝；且賀太守公本當於七月内赴都，今因所請，准于四月赴都」事，遣馬氏仲村親方良倉。六月十一日到薩州。翌年十一月十六日歸国。

本年，慶賀使王舅東氏天願親方政方、都通事梁煥安仁屋親雲上，自中國囘國時，陡逢逆風，飄到薩州。奈天願，俄發病，同諸使者難禀明中國事。因其所請，自己進上物。在番馬氏仲村親方良倉代爲禀獻。十月初三日囘國。

四年己未，爲「年頭慶賀；兼賀太守公婚姻禮成；及禀准蓬之進公排第七子；且准雄五郎公御男子省之進殿，爲島津兵庫殿長子又八郎殿嗣子；又謝入貢天朝之時，從今以後，獻方物于太上皇帝之處，蒙准所請；且蒙來年恭請天使，則當薩州差來各役，而毋庸差來；且去年那覇馬艦船及夏立楷船，漂到松平右京亮公及大村信濃守公轄下，以致薩州之煩；又本年進香玉貌院公二十五年囘忌；且因鶴松院様薨，慰問御前様安否；又賀請准册封禮成，遣謝恩使之時，獻方物於太上皇帝；且太守公因呈請，隨准三中賜暇，并赴都；又謝呈進水野出羽守公之書翰内有錯而宥其有錯；且册封之時，奉獻天朝之兵器、馬具，并呈進天使之兵器等項，照例允准；並挪借公物，着令造作，以爲發下」各事，遣向氏小波津親方朝虎。六月二十六日到薩州。翌年十一月十一日囘國。

本年，爲謝「天使臨國之時准借其應用銀兩，并呈請加借」事，遣馬氏桃原親方良徳。六月二十九日到薩州。翌年二月十六日囘國。

五年庚申，爲「年頭慶賀；兼賀准雄五郎様繼島津因幡様家統；且禀准寛二良様排第三子；又進香淨信院様十三年囘忌、及嶺松院様十三年囘忌；且因格姫君様薨，慰問御三殿様安否；又因敦之助様薨、及蓬之進様夭亡，亦慰問；又賀若殿様輕染疱瘡，及太守様賜御鷹之鶴」等事，遣向氏宜壽次親方朝得。五月十七日到薩州。翌年十一月十五日囘國。

本年，爲禀明册使臨國事，遣飛船使向氏垣花親雲上朝貫。六月十日到薩州。壬戌四月十八日囘國。

本年，爲「禀明册使臨國，諭祭及封典全竣；兼又詳請令謝恩使兼謝皇上，賜御書匾額」事，遣毛氏豊見山親方安弘。十月二十一日到薩州。翌年四月八日囘國。

六年辛酉，爲「年頭慶賀，兼謝因有皇上頒賜御書匾額，禀請謝恩使；兼奉獻金鶴蒙准所請；且去年八重山島人等漂到五島，以致薩州之煩；又因五百姫君様薨，慰問御三殿公安否；又賀准若殿公定婚于松平相模守様之妹彌姫様；又因職之助公夭亡，慰問安否」各事，遣毛氏佐渡山親方安春。六月初五日到薩州。翌年十一月二十四日囘國。

本年，爲因册封典禮全竣故，到麑府叩謝鴻恩事，遣尚氏宜野灣王子朝祥。六月十六日到薩州。翌年正月二十四日囘國。

本年，爲禀報進貢兼請封使者囘國事，遣向氏立津親方朝憲。八月初八日到薩州。翌年三月初四日囘國。

七年壬戌，爲「年頭慶賀使；兼謝太守公賁臨琉舘；且因御部屋様一周忌進香；又因籌姫様夭亡慰問；又謝太守公曁御隱居公賀王世子降誕，頒賜物件」等事，遣毛氏豊見城親方盛昌。七月十八日到薩州。翌年十一月初七日囘國。

本年，爲禀報謝恩使囘國事，遣王舅毛氏嵩原親方安執、都通事鄭國鼎宇地原里之子親雲上。七月十六日到薩州。十一月十九日囘國。

本年，爲禀報進貢使囘國事，遣耳目官向氏伊計親雲上朝祥。七月十六日到薩州。十一月十九日囘國。

本年，爲訃聞尚温王薨事，遣向氏恩河親雲上朝顯。七月二十九日到薩州。十月十四日囘國。

本年，爲禀明尚成王即位事，遣向氏伊江按司朝郁。八月初七日到薩州。十一月二十四日囘國。

尚成王
嘉慶八年癸亥，荷蒙太守公遣藤野七郎殿，慰問尚成王丁憂，並寄賜品物。三月朔日，到那覇川。五月十九日，那覇開洋，赴薩州。

本年，爲「年頭慶賀；兼務因享姫君様卒，慰問御三殿様；又因於美壽様夭亡問安；又因慈光院様三年囘忌進香；又賀若殿様元服行禮，御名改稱又三郎，實御名奉稱忠温；又賀武五郎殿爲島津若狡殿嗣子；又賀於長殿許嫁于島津太郎次郎殿；又叩謝今年起至五年，可遣使者准令兼務；及四年之間，所運琉舘産物之票銀免納，并上屆子丑兩年褒銀，倶賜蠲免。而所滯銀兩，亦蒙准延年奉納。且因尚温王薨，恤賜奠銀，并遣使問安及賜物件」各事，遣馬氏小祿親方良和。五月二十四日到薩州。翌年十月二十日囘國。

本年，爲「去戌秋赴閩二號貢船損破，沈失御銀、御注文，請宥其罪」事，遣武氏富濱親方崇任。七月十四日到薩州。翌年四月初七日囘國。

本年，「上屆庚申年册使臨國之時，其帶來評價物件，依照先例，搬運薩州。今逢華物兌賣，嚴行禁止之際，不能發賣。詳請公所奉批，所請事情，有理可據。然有于國禁，相應帶囘」等因，遵已帶囘。由是將軍賜金一萬兩，以備其費用。

尚灝王
嘉慶九年甲子，爲訃聞尚成王薨逝事，早遣翁氏安谷屋親雲上盛綱。六月朔日到薩州。十月十五日囘國。

本年，爲禀請尚灝王即位事，遣向氏本部按司朝英。六月初五日到薩州。十月二十一日囘國。

本年，爲「年頭慶賀；又因舒姫君様薨，慰問御三殿公安否；又兼謝上屆庚申年　封使臨國之時，帶來藥種等件，發賣他國之處，禀請公所奉批，妨碍國法，相應帶還原件等因，随賜黄金一萬兩；又進香圓徳院様五十年囘忌、并浄岸院様三十三年回忌、嶺松院様及淨信院様十七年囘忌；又因豹治郎公夭亡，慰問安否」各事，遣馬氏與那原親方良應。六月初五日到薩州。翌年十一月十九日囘國。

十年乙丑，爲「年頭慶賀；又謝去年本國人民漂到日州，涜煩睿慮；又恭賀若殿様元服，且賜御一字及御道具，更陞從四位下侍從，改稱豊後守，實名奉稱齊興公；又恭賀若殿様始朝覲將軍；又恭賀諸之丞様爲有馬左兵衞佐様聟養子；又謝重出銀米，延寛下屆寅一個年，而於册封全完之翌年以准奉納」各事，遣翁氏佐久眞親方盛寧。閏六月二十八日到薩州。丁卯十一月十一日，返棹之時，陡遭颶風，飄到國頭郡伊地村洋面，破艘溺死。〈公務全竣，丙寅十月二十四日，山川開船。囘國之時，再三遇着颶風，漂到中華、朝鮮、壹岐等國，仍囘山川。又復在川開船。〉

十一年丙寅，爲「謝王即位於太樹公並太守公；兼謝御三殿様賀即位，寄賜品物」各事，遣正使尚氏讀谷山王子朝敕。六月二十九日到薩州。十一月十三日到江府。翌年三月六日囘到薩州。四月二十二日囘國。

本年，爲謝王即位於太樹公事，遣副使馬氏小祿親方良和。七月四日到薩州。十一月十三日到江府。翌年三月六日囘到薩州。四月二十日歸國。

本年，爲謝「尚成王薨，恤賜奠銀，并遣町田八郎右衞門殿問安及賜物件」事，遣贊議官金氏久志親雲上安昌。六月二十九日到薩州。十一月十三日到江府。翌年三月六日囘到薩州。四月二十二日歸國。

本年，爲「年頭慶賀使；兼謝因下屆辰年册使臨國，薩州應遣各役，已准停止；且賀太守様蒙賜御鷹之鶴；且謙次郎殿爲島津玄藩殿養子；且啓之助殿爲島津美濃殿聟養子；且謝今年加賦之銀米，已准延年奉納；且因江府上御屋敷，失火延燒，慰問安否」各事，遣馬氏幸地親方良輔。七月四日到薩州。戊辰六月十三日回国。

本年，爲禀報進貢事務全竣囘國事，遣毛氏池城親雲上安昆。七月二十九日到薩州。十二月十一日囘國。

十二年丁卯，爲「年頭慶賀使；兼賀因去春芝御屋敷囘祿，恭荷遞寄書翰問候，並恤賜金子；又叩謝所運琉舘産物之票銀並所運之馬艦，起自今年，至于五年，仍免納遣；又進香玉貌院様三十三囘忌、及慈光院様七囘忌；又因前年遣使江府，謝恩麑府；又拜謝册封之時，奉獻皇上之武器、馬器，並呈進封使之武器等項，照例允准，挪借公物，着令造作，以爲發下；又賀於郁殿定嫁于島津看之進殿」等事，遣向氏奥平親方朝憲。六月二十二日到薩州。翌年十月二十八日囘國。

本年，爲「謝天使臨國之時，准借其應用銀兩，又呈請加借」事，遣武氏渡名喜親方崇任。六月十九日到薩州。翌年五月三十日囘國。

本年，爲「因去年遣使江府故，本夏到麑府轉謝」事，遣向氏喜名親方朝賀。八月初四日到薩州。翌年四月二十五日囘國。

十三年戊辰，爲禀明册使臨國事，遣飛船使向氏熱田親雲上朝長。六月二日到薩州。九月十一日囘國。

本年，爲「年頭慶賀使；兼賀隨姫様定婚；及太守様今年當赴江府之期，但前年率琉球人囘州，奉命本年六月内進赴江府；又謝令使者兼務；及上屆寅秋走二號貢船損破，沈失御銀、御注文，宥免其罪；及去年楷船壹隻，飄到松浦肥前守様屬地，以煩薩州；又進香芳蓮院様十三年囘忌」等事，遣向氏大宜見親方朝登。閏五月十九日到薩州。翌年十月三日囘國。

本年，爲「去卯秋赴閩接貢船衝礁損破，沈失御銀，請宥其罪」事，遣向氏大山親方朝常。七月三日到薩州。翌年三月二日囘國。

十四年己巳，爲「年頭慶賀使；兼謝蒙准加賦米二年分，至其一半，不加利水錢，奉納價銀。至其一半，奉償册封時，所借銀兩之際，延寛年期；又謝去年本國人等飄到長崎代官高木作右衞門殿監地，以致薩州之煩；又因宥邦院様五十年囘忌進香；又賀隨姫様定婚于於寶殿；又因櫻田御屋敷遇於囘祿，延燒御長屋，慰問安否」各事，遣東氏知念親方政方。六月二十八日到薩州。翌年十月十三日囘國。

本年，爲「賀太守様承祧、中將様致仕，兼賀太守様陞少將」事，遣尚氏本部王子朝英。六月十日到薩州。翌年二月十一日囘國。

本年，爲禀明「册使臨國，諭祭及封典全竣」事，遣向氏松島親方朝康。七月初六日到薩州。十月初四日囘國。

本年，爲禀報進貢兼請封使者囘國事，遣梁氏親里親方邦弼。七月初六日到薩州。翌年四月初六日囘國。〈時因耳目官楊克敦病故，照例遣正議大夫〉

十五年庚午，爲「年頭慶賀使；兼賀太守様定婚及操姫様出嫁；又因於幹殿夭亡慰問；又謝宮古島船隻飄到秋月佐渡守様屬地，春運送馬艦船飄収長崎御代官鎭地，夏楷船飄到　松平主殿頭様屬地，以煩薩州」各事，遣向氏當間親方朝祥。六月十日到薩州。翌年十月十日囘國。

本年，爲「因册封典禮全竣，到于麑府，叩謝鴻恩」事，遣尚氏羽地王子朝美。六月十六日到薩州。翌年三月二十一日囘國。

本年，爲禀報謝恩使囘國事，遣王舅毛氏佐渡山親方安春、都通事鄭氏古波藏親雲上嘉訓。八月初五日到薩州。翌年二月十二日囘國。

十六年辛未，爲「年頭慶賀使；兼務叩賀本年太守様承祧，初到薩州；又賀寛二郎様爲島津若狡殿嗣子；又謝五舛重出米，其一半准以價銀奉納；又謝去年馬艦船二隻飄到大村信濃守様五島彈正少弼様屬地，又前年伊平屋島人等飄到松平出羽守様鎭地，累煩薩州；又因富姫様夭亡，慰問安否」各事，遣翁氏玉城親方盛林。六月初九日到薩州。翌年十月十八日囘國。

十七年壬申，爲「年頭慶賀使；兼謝去年夏運送船飄収松平主殿頭様鎭地，夏楷船飄到大村上總介様轄下，以煩薩州；又因芳蓮院様十七年囘忌，並嶺松院様及淨信院様二十五周年囘忌進香；又因御内證様卒，慰問御三殿様安否，併進香，及因一周忌進香；又賀太守様承祧，初到薩州，蒙賜御肴並御鷹之鶴；又謝因朝鮮信使來聘，對州所賦國役金已賜豁免，及三舛重出米，恩准寛年而納價銀，及所運琉舘之産物並所賦諸士私物之票銀，倶賜豁免」等事，遣向氏伊江親方朝安。六月五日到薩州。翌年十月十四日囘國。

本年，爲「返上物宰領；兼務因武五郎殿卒進香；並慰問御三殿様安否」等事，遣向氏内間親雲上朝宜。八月二十六日到薩州。翌年三月十九日囘國。

本年，進貢使耳目官向氏兼介段親雲上朝救、正議大夫蔡肇業崎原親雲上，事竣工囘國之時，因無順風，飄到薩州。至于中華事務，奉命同諸使者進城禀報。十月二十一日囘國。

十八年癸酉，爲「年頭慶賀使；兼進香慈光院様十三年囘忌；及春光院様三年囘忌」事，遣毛氏池城親方安昆。七月朔日到薩州。翌年十月十六日囘國。

本年，爲賀啓請若殿様爲長子事，遣向氏眞壁按司朝憲。七月五日到薩州。翌年三月十三日，返棹之時，大島灣泊，在其地方病故。

本年，爲賀啓請桃次郎様爲九男，兼賀禀准若殿様定婚事，遣馬氏桃原親方良光。七月五日到薩州。翌年正月二十二日囘國。

十九年甲戌，爲「年頭慶賀使；兼務薩州，臨時慶賀外事。又謝因閑姫様定婚，本宜遣慶賀使者，但蒙准賀啓請治五郎様爲御二男使者；兼務又謝所滯銀兩，三分一既賜蠲及重出米出銀，恩准寛年奉納價銀；又因友松様卒，慰問御三殿様及若殿様安否；又因丹羽加賀守様卒，慰問大御前様安否」等事，遣向氏松島親方朝常。七月十五日到薩州。翌年十一月十日囘國。

本年，爲賀「准大御隱居様囘國湯治，賞賜物件；及自江府發駕之時，賜御用羽織」事，遣向氏識名親雲上朝英。七月二十四日到薩州。翌年二月初七日囘國。

本年，爲賀「啓請治五郎様爲御二男，及閑姫様定婚」事，遣向氏野國親方朝憲。七月九日到薩州。十月二十日囘國。

本年，爲禀報進貢使囘國事，遣正議大夫毛氏伊差川親雲上廷器。〈時因耳目官向謹病故，照例遣正議大夫〉九月十六日到薩州。翌年二月初七日囘國。

本年，爲「因若君様誕生，遣使麑府，轉賀江府」事，遣尚氏本部王子朝英。七月二十四日，到薩州御城，公務全竣。時因若君様夭亡，遂不奉呈御書翰并御獻上物於江府。十一月九日囘國。

二十年乙亥，爲「年頭慶賀使；兼賀啓請啓之助様爲御七男；又賀啓請虎之助様爲御十男；又謝因太子様誕生，蒙太守様及大御隱居様、御隱居様賞賜物件；又因壽姫君様卒，慰問御三殿様及若殿様安否；又謝有故遣使于薩州，起自今年以至七年，恩准一人兼務；又謝琉球舘所滯銀兩，所加三刻利銀，既賜蠲免」等事，遣向氏湧川親方朝傑。七月二十六日到薩州。翌年十月十七日囘國。

二十一年丙子，爲「年頭慶賀使；兼賀郁姫様、苗姫様、順姫様定婚；又因蓮亭院様薨，及一周忌進香，併慰問御三殿様、若殿様安否；又因於寳殿卒，慰問御三殿様、若殿様安否；又因佐竹右京大夫殿卒，慰問太守様安否；又謝因太子様夭亡，太守様、大御隱居様、御隱居様慰問安否，恩賜物件；又賀太守様蒙賜御鷹之鶴，併隨姫様定婚」各事，遣向氏阿波根親方朝救。六月二十一日到薩州。翌年十月十五日囘國。

本年，爲禀報進貢使囘國事，遣耳目官向氏松川親雲上朝易。七月二十四日到薩州。翌年三月三十日囘國。

本年，爲寫字御覧事，太守様召鄭嘉訓古波藏親雲上。且奉鈞諭，酌其厚有功勞，陞紫金大夫遣撥。遵即如諭，陞紫金大夫，遣薩州。七月二十七日惶，到薩州。後年四月五日囘國。

二十二年丁丑，爲「年頭慶賀使；兼賀太守様受命重修各川，因蒙賞賜御時服；又若殿様疱瘡輕安；郁姫様出嫁近衞様，因其典禮無碁，蒙賜君號，尊稱郁君様；且種姫様定婚；又謝去歳馬艦船一隻，漂到長崎代官高木作右衞門殿監地，以煩薩州；且進香蓮亭院様三年囘忌、春光院様七年囘忌、慈光院様十七年囘忌；且因姫君様卒，慰問御三殿様、若殿様安否；又因智姫様夭亡，慰問御三殿様、御前様、若殿様安否」各事，遣翁氏伊舎堂親方盛元。六月十四日到薩州。翌年十月四日囘國。

二十三年戊寅，爲「年頭慶賀使；兼賀太守様奉命，本年七月出幸江府；又啓請諸之助様爲御三男；且孝姫様、豐姫様、立姫様倶已定婚，併蒙准普之進殿，爲種子島藏人殿嗣子；又謝本國各島同遇凶歳，蒙太守様奏明江府，賜借黄金；又蒙太守様賜借米穀，以濟蟻命；且准賜借黄金謝恩使者，待其事務完竣，令兼務在番職；又因賜借黄金，遣使麑府，轉謝江府」等事，遣馬氏宮平親方良綱。六月十八日到薩州。翌年十一月初七日囘國。

本年，爲私示聖旨事，薩州召法司官翁氏玉城親方盛林、度支官向氏喜屋武親方朝郁。隨即遣撥薩州。五月十九日到薩州。十月二十九日囘國

二十四年己卯，爲「年頭使；兼賀立姫様婚姻禮成；又左近様曾爲有馬肥前守様嗣子，但因従前身輿疾病，難以継承，稟准辞嗣，復組，仍居本宗，慰問安否；又因達姫君様薨逝、清二郎様夭亡，慰問御三殿様、御前様、若殿様安否；又謝本國，解運琉球舘倉内産物暨諸氏随帯私物，所賦票銀，経蒙一半於去年，奉納項下豁免，一半至下届午年蠲免」等事，遣向氏喜屋武親方朝郁。五月十九日到薩州。翌年四月二十三日，在該地病故。

二十五年庚辰，爲「年頭慶賀使；兼賀大御隠居様、見公方様、右大將様之時，殊蒙丁寧宣示上諭；又賀苗姫様定婚；又因閑姫様有難措事，不得修所定之婚，慰問安否；又因　芳蓮院様二十五年回忌，浄信院様、嶺松院様三十三回忌，進香；又因諸之助様夭亡，慰問　御三殿様、御前様、若殿様安否；又謝去年馬艦船四隻，漂収水戸様、伊東彦松様、五島大和守様各轄下地方，以煩薩州」等事，遣向氏伊志嶺親方朝康。五月二十九日到薩州。翌年十月二十六日囘國。

本年，爲慶賀太守様陞中將位事，遣向氏玉城按司朝昆。六月十一日到薩州。十一月二十二日囘國。〈去年爲此事，遣向氏今帰仁按司朝英前赶薩州。但其所坐船隻在洋遭風，漂到八重山與那國島，不赴慶賀使之期，故今行改遣焉〉

本年，爲稟報進貢使囘國事，遣耳目官毛氏澤岻親雲上安度。七月十七日到薩州。十月二十五日囘國。

道光元年辛巳，爲「年頭慶賀使；兼賀太守様入観；且行若菜之禮，及毎進城，蒙賜坐位，於大廊下下之御休息所；又賀大隠居様請退輔佐國政之任，恭蒙恩旨，至於老年，励精輔政，殊属可嘉；又因苗姫様曾定嫁於立花左近將監様，婚姻之期，亦已請准，但爲有事難措，遂退所定之親，慰問御三殿様、若殿様、苗姫様安否；又因浄岸院様五十年回忌、蓮亭様七年回忌，進香；又因瑞姫様、珍之助様、唯七郎様夭亡，慰問御三殿様、御前様、若殿様安否；又謝例遣楷船、運送船之外，准起自今年，限定七年，遣撥船楫；並去年馬艦漂到伊東彦松様属地，以煩薩州；又稟報因嘉慶皇帝崩、道光帝登極，今秋使慶賀」等事，遣向氏識名親方朝英。六月二十一日到薩州。翌年九月二十六日囘國。

二年壬午，爲「年頭慶賀使；兼賀若殿様元服禮成，御名改称又三郎，実御名奉称忠方様；又賀貢姫様、春姫様定婚；又因元姫様、陽七郎様卒，慰問御三殿様、若殿様安否；又謝允准去秋遣使慶賀皇上登極；又謝准自本年起，至七個年，兼務應遣之使者；又謝去年馬艦船漂至天草併五島伊賀守様属地，以煩薩州」等事，遣向氏松川親方朝易。六月二十八日到薩州。翌年七月二十五日，在州病故。

本年，爲稟報進貢使囘國事，遣耳目官富永親雲上朝幸。八月十日到薩州。翌年三月二十一日囘國。

三年癸未，爲「年頭慶賀使；兼賀御台様陞従二位；又賀太守様詳蒙三月中賜暇，並回薩州；又賀大御隠居様叨蒙賞看吹上御庭，賞賜御宴並御鷹御羽合等件；又賀桃次郎様爲松平備前守様之婿養子；又因春光院様十三年回忌，進香；又因佐竹次郎様之妹於利 様卒，慰問太守様安否」等事，遣毛氏伊野波親方盛盈。七月十三日到薩州。翌年十月二十一日囘國。

本年，爲稟報慶賀使囘國事，遣王舅向氏伊是名親方朝英。本年七月二十七日到薩州。翌年四月十八日囘國。

四年甲申，爲「年頭慶賀使；兼賀太守様蒙賜御鷹之鶴；又賀因御台様，自吹上御庭，幸神田橋御屋敷，大御隠居様出迎慰問安否，時蒙厚待，且賜物件；亦賀大隠居様歳登八十，窃祝高寿，時蒙公方様、御台所様賞賜物件；又賀淑姫様、聡姫様、祝姫様定婚；又因　玉貌院様五十年回忌進香；又謝去年馬艦船漂収松浦肥前守様轄下併天草高濱村，以煩薩州」等事，遣向氏小波津親方朝用。七月十二日到薩州，翌年十月十九日囘國。

本年，爲薩州於近年中將有納金之旨，欲預備其需。着令本國：起自申年，以至戌年，共三個年。無論黒糖、金銀，奉納墊補。稟請納以黄金，減少其数。遣毛氏澤岻親方安度。九月十八日到薩州。翌年三月二十五日囘國。

本年，進貢使臣耳目官毛氏武嶋親雲上盛元、正議大夫王士惇瀬名波親雲上，事竣囘國之時，因風不順，漂到薩州。奉命同諸使者進城，稟報中華事務。九月二十五日囘國。

五年乙酉，爲「年頭慶賀使；兼報明年遣紫巾官奉献方物，恭謝皇上頒賜御書匾額、玉器等項；兼賀太守様叨蒙恩給，先准五節句及八朔於御白書院、毎月於御黒書院称賀；又准嗣後行其禮節，就位称賀；又曾蒙毎年三月中賜暇回居薩州，但今年詳蒙二月中，賜暇回居；又御台様自吹上御庭，幸神田橋御屋形，大御隠居様出迎慰問，即蒙厚待，且賜物件；又若殿様元服禮成，蒙賜御書一字及器具，更陞従四位下侍従，且改称兵庫頭様，実名斉彬公，並初行朝観之禮；又郁君様行婚、聡姫様出嫁；又啓之助殿爲安藝殿長男島津三次郎殿嗣子；兼謝薩州近年將納金於江戸，着令本國奉納金銀、黒糖，墊備其需，但因難力奉納，詳蒙自今年至下年納以黄金五千両，仍俟奉到江戸之命，酌賦銀両；又蒙粉朱依旧通用，並准私賣；兼務賢院章様薨，慰問御三殿様、若殿様，並進香；且當其一周回忌，及慈光院様二十五年回忌，各進香」等事，遣東氏大山親方政綱。七月二十一日到薩州。翌年十月二十八日囘國。

本年，爲風旱相仍，稼穡不登，飢饉荐臻，人民多及饑餓。雖發倉周済，國課極乏，営求米穀事，遣翁氏伊舎堂里之子親雲上盛昆。三月二十一日到薩州。四月二十日囘國。

六年丙戌，爲「年頭慶賀使；兼賀又次郎殿爲島津出雲殿之婿養子；閑姫様定婚；又進香得佛様六百回忌、瑞仙院様百回忌、賢章院様三回忌；又因松平肥後守様奥方様卒，慰問太守様；又謝詳准貢使，兼謝皇上特頒賜御書匾額、玉器等件；又謝上届卯年所奉借金二千両，扣准業経承令，宜奉納金五千両之内」等事，遣毛氏座喜味親方盛珍。七月初二日到薩州，別有公務。本年十一月初二日囘國。

本年，爲稟明進貢事竣回国事，遣耳目官向氏盛島親雲上朝毘。七月十一日到薩州。時因年頭慶賀使毛氏座喜味親方盛珍，別有公務回国，充其後缺。翌年五月十五日，叙紫冠。九月十三日，回国。

七年丁亥，爲「年頭慶賀使；兼賀若殿様行婚；丈之助様爲松平上総介様婿養子；勝之進様稟爲十男；孝姫様出嫁；並進香蓮亭院様十三年回忌、春光院様十七年回忌」等事，遣馬氏與那原親方良綱。六月十三日到薩州，別有公務。翌年正月二十八日囘國。

本年，爲稟報帰政事，遣尚氏義村王子朝顕。七月初一日到薩州。九月十二日囘國。

八年戌子，尚灝王帰政，世子尚育即位。旧年，王上染成病症，遣使具帰政由，詳請薩州。随蒙准世子尚育権聞國政，至今即位。

本年，爲「年頭慶賀使；兼太上王遣年頭慶賀使；又謝御三殿様、若殿様，於尚育王爲世子時，賀賜太上王物件；又王上、太上王賀閑姫様出嫁；又謝准去年所賦出銀，寛年奉納，及例遣楷船、運送船外，准如歴次，遣發馬艦船一隻；又因夙之遂様夭亡，王上、太上王慰問安否；又因芳蓮院様三十三年回忌，王上、太上王進香」等事，遣向氏城間親方朝平。五月二十八日到薩州。翌年十月初二日囘國。

本年，爲稟報進貢、謝恩事竣囘國事，遣紫巾官馬氏幸地親方良恩。八月初二日到薩州。十一月十八日帰國。

九年，爲「年頭慶賀使；兼謝准自本年至七個年兼務應遣之使者；又王上、太上王賀　種姫様出嫁；又因米姫様卒，王上、太上王慰問御三殿様、若殿様安否；且因知姫様夭亡，　王上、太上王慰問御三殿様、若殿様、御前様安否」等事，遣向氏伊是名親方朝英。六月十九日到薩州。翌年十月初五日囘國。

本年，爲「蒙有薩州國用極乏，暫時發賣黒糖，且借給黄金之令，稟請免賣黒糖。至于黄金，起自本年，至三個年，恩准分年奉借」事，遣翁氏安谷屋親方盛綱。六月十五日到薩州。十月初三日囘國。

十年庚寅，爲「年頭慶賀使；兼因江戸上御屋敷有火之災，即刻消弭，既將可否請過之処，詳明江戸随奉，不消請之旨，王上、太上王賀御三殿様、若殿様；又謝因蒙奉賣黒糖之令，詳准不能調弁之由；又因蒙奉借黄金七千両之令，遣使詳請三年分年漸納；又蒙奉借三千五百両，其餘皆行豁免；又因観光院様夭亡，王上、太上王，慰問御三殿様、若殿様、御前様安否，並進香；且當其一周回忌，進香」等事，遣毛氏安里親方安郁。五月二十一日到薩州。翌年十月二十二日囘國。

本年，爲稟報進貢使囘國事，遣耳目官毛氏我謝親雲上盛保。六月二十七日到薩州。八月十八日，在該地病故。

十一年辛卯夏，爲「王上、太上王謝因蒙帰政、即位，應赴江戸，謝恩使者准延寛下年」事，遣馬氏安室親方良道。六月初一日到薩州。翌年三月十八日囘國。

本年，爲「年頭慶賀使；兼王上、太上王賀祝姫様行婚；又進香蓮亭院様十七年回忌、観光院様三年回忌」等事，遣向氏野村親方朝憲。六月初三日到薩州。翌年閏九月十八日囘國。

十二年壬辰，爲「年頭慶賀使；兼王上、太上王賀太守様蒙賜御鷹之鶴；又賀太守様前年秋本應進赴江府，但因有病，乃蒙俟球官赴府之時，起程進赴；又賀報七郎様爲十二男；又因濤姫様夭亡，王上、太上王慰問御三殿様、若殿様、御前様安否；又謝令今年夏赴江府王子；兼賀大御隠居様陞三位；又謝恩准赴江府正副使所坐船二隻，併載運正使貨物船一隻，格外遣撥；又謝所賦人牛馬船税銀，前准，俟遣使江府之後奉納，但因遣使寛期，又准俟遣使事竣之時奉納；又謝今般所賦人牛馬船税銀，本應自本年起，限定三年奉納，乃准俟前賦税銀，完納之次年，遂漸奉納」等事，遣章氏上間親方正延。六月十四日到薩州。翌年十月二十二日帰國。

本年，爲「謝江府、薩州准王上即位；併薩州准太上王帰政；又謝御三殿様、若殿様賀王上即位、太上王帰政，寄賜物件。又賀大御隠居様陞三位」等事，遣正使尚氏豊見城王子朝春。六月十三日到薩州，所有薩州公務，一概弁理。八月二十七日，因病而卒。翌日，讃議官向氏普天間親雲上朝典，頂其缺爲正使。九月初一日，随太守様起程。十月十六日到江府。公務全竣，翌年三月初五日回到薩州。四月初五日帰國。

本年，爲謝江府准太上王帰政事，遣副使毛氏澤岻親方安度。六月十三日到薩州。九月初一日起程。十月十六日到江府。公務全竣，翌年三月初五日回到薩州。二十二日帰國。

本年，爲稟報進貢事竣囘國事，遣耳目官向氏宇地原親雲上朝昇。八月十一日到薩州。時因讃議官普天間親雲上充爲正使，即頂其缺，前赴江府。公務全竣，翌年四月初六日帰國。

十三年癸巳，爲「太信院様薨，王上、太上王慰問太守様安否」事，遣向氏手登根親雲上朝用。六月初五日在那覇港開船。洋中遭風，十五日，漂到浙江省鎮海縣，転到福州。翌年五月初十日開駕，十五日回到那覇港。

本年，爲「太信院様薨，王上、太上王恭進香儀」事，遣向氏金武按司朝英。六月二十二日到薩州。十月二十二日帰國。

本年，爲吊祭太信院様事，遣圓覚寺白翁長老。六月二十日到薩州。十月二十九日帰國。

本年，爲王上、太上王恭賀太守様陞正四位下事，遣向氏與那城按司朝宜。六月二十四日到薩州。十月二十九日帰國。

本年，爲「慶賀年頭；併賀刑部大輔様爲松平隠岐守様之婿，入継其統，典禮全竣；又王上、太上王賀太信院様壽登八十八，慶典全竣；又逢慈光院様三十三年回忌，王上、太上王恭進香儀；又謝王世子降誕，太守様賀賜王上大刀一把、馬一疋、〈折銀五元〉乾鯛一匣、昆布一匣、酒二樽，賀賜太上王乾鯛一匣、昆布一匣、酒二樽，三位様、御隠居様、若殿様賀賜王上乾鯛各一匣、昆布各一匣、樽酒，〈折銭各五百疋〉賀賜太上王乾鯛一匣、樽酒；〈折銭各三百疋〉又謝去年遣發江府使臣，應用銀両既有不敷，乃在江府，給借黄金；又謝宇地原親雲上在薩州，充爲赴江府讃議官，急備行装之時，寵賜黄金；又謝除例遣楷船、運送船四隻外，恩准自今年起，限定三年，仍旧加遣運送馬艦一隻；又謝今年應納人牛馬船税銀，恩准寛延年期，自来年追納；又謝公家寄運球舘黒糖及諸官私運黒糖，所有単税銀両，恩准今年奉納一半；又謝去年率領使臣前赴江府」等事，遣馬氏幸地親方良恩。七月初三日到薩州。翌年十月二十三日，回到伊平屋島洋面，在船病故。二十四日，収到那覇港。

本年夏，爲「王上、太上王將去年所遣使臣前赴江府，一款逓請薩州，転謝江府；又公用所剰黒糖前此薩州，以賦米折価抵買，乃奉薩州諭令，従今應照年貢之額，按数奉納可也等因，懇乞免其奉納」等事，遣馬氏小禄親方良綱。七月初三日到薩州。翌年因年頭使向氏古堅親方朝郁所駕船隻擱礁損壊，風塵失期，不赴薩州，代理在番事務。乙未九月初五日囘國。

十四年甲午，爲「慶賀年頭；併王上、太上王賀太守様蒙准六月一個月回留麑府；及　叔姫様出嫁；又王上、太上王進香太信院様一周忌；又謝本國船隻漂到五島，累煩薩州」等事，遣向氏東風平親方朝享前赴薩州。所坐船隻漂到大宜味郡洋面，衝礁撃砕，使臣東風平親方被浪淹斃。時有遣耳目官向氏古堅親雲上朝郁，稟報進貢囘國事理，即以朝郁，擢紫巾官，兼遣頂朝享後欠，進赴薩州。其船隻亦漂到姑米山，擱礁打砕。偏船囘國，風塵失期，再難開駕。所有慶賀年頭儀禮，俟至来年，再遣古堅親方弁理。其餘一切公務，令在薩州小禄親方淹留兼弁。乙未閏六月二十五日到薩州。九月十四日囘國。

本年，爲訃尚灝王薨事，遣向氏知花親雲上朝得。六月十一日到薩州。八月二十八日囘國。

尚育王
道光十五年乙未，太守様因王上有大喪，特遣関山甚七，慰問安否，併賜物件。正月二十一日到國。六月二十一日，那覇港開船，帰于薩州。

本年，爲「慶賀年頭；兼賀少將様初臨麑府；及壽姫様定嫁；又謝少將様陞其少將位之慶賀使，准待封典完竣，方行遣撥；又謝自上届亥年至于午年所賦人牛馬船税銀，准將上届丑年所納黄金，扣算抵収，其餘悉賜囑免；又謝遣使江府之時，所需銀両，恩准限定其数，以便開銷；又謝自客歳至下届戌年，五年之間，免竈出銀；又謝扣抵賦米所納黒糖，毎年限定七十四萬六千六百餘斛，如逢風旱之災，不敷額数，則將扣抵加賦，併充作船銭之黒糖，均算扣減，以補額数。既而有所不足，則納米穀以充其数，至于寄運琉舘黒糖一百五十萬斛，仍准照例寄運，不行扣減；又因太信院様三年回忌、春光院様二十五年回忌、観光院様七年回忌，恭進香儀」等事，遣毛氏譜久村親方安寅。六月二十日到薩州。翌年四月十五日，在薩州病故。

本年，爲「押運返上物，且因左近様卒，恭進香儀；併伺問太守様、中將様、少將様安否；又謝太守様因太上王薨逝，寄賜香奠銀，併遣関山甚七賜物件，慰問王上居喪安否」等事，遣章氏外間親雲上正親。八月十八日到薩州。翌年四月十九日囘國。

十六年丙申，遣翁氏安谷屋親方盛綱慶賀年頭，兼賀中將様蒙將軍准允，回到薩州沐浴，賞賜物件，及所親穿羽織；併晴姫様定嫁；又兼進香于賢章院様十三年回忌；又兼謝發借冊封應用銀両；併恩准爲備弁冊封應需銀両，加焼糖貸，運賣薩州；併因下届戌年將有　册封大典，蒙停止新遣員役到國；併自今年起，期定七年，囑免薩州有事時，特遣使于薩州；併自今年起五年之間，仍旧准允遣楷船、運送船四隻外，加遣運送馬艦船一隻，併囑免毎宅應賦税銀。五月二十八日到薩州。翌年九月二十四日囘國。

本年，爲稟明進貢全竣囘國事，遣進貢正使耳目官向氏棚原親雲上朝矩。六月二十二日到薩州。事竣囘國之時，到大島洋面，船隻沖礁撃砕，特遣船迎接。于十月二十九日回到那覇港。

十七年丁酉，遣楊氏森山親方昌勝慶賀年頭；兼賀壽姫様、順姫様出嫁；又謝冊封之時奉献皇上武器、馬器，併奉進天使武器等件，准允照例，挪借公項，命工製造，以賜發下；又謝公家寄運球舘黒糖，及諸官私運黒糖所有通単税銀，恩准自旧年起三年間之間，一概囑免；又賀麑府因奉献黄金于江府輔弁公用，蒙賜鞍鎧；又謝其献金江府之時不加税銀、税米于本國；又勝姫様許嫁于松平左近將監様，後因左近將監様卒，請解約盟，由是奉問太守様、中將様、少將様、勝姫様安否。七月初十日到薩州。翌年十月初四日囘國。

十八年戊戌，遣阿氏佐久田親方守祥慶賀年頭；兼謝賀少將様陞位按司使。蒙准遣使江府之時一同遣發；又謝封典全竣，所有謝禮使，蒙令赴江府王子兼務；又賀中將様蒙　大御所様賜御腰物、御肴；又因文姫君様卒，奉問太守様、中將様、少將様安否。五月初一日到薩州。翌年十月初一日囘國。

本年，爲稟報冊使臨國事，遣飛船使向使富盛親雲上朝英。七月二十四日到薩州。九月初十日囘國。　

本年，爲「稟報諭祭及封典全竣，併詳請令謝恩使，兼謝皇上所頒御書匾額」事，遣向氏牧港親方朝昆。八月二十二日到薩州。十月初六日囘國。

十九年己亥，爲慶賀太守様転陞宰相位事，遣尚氏大里王子朝教。六月初七日到薩州。十月初一日囘國。

本年，爲「封典全竣，叩謝麑府鴻恩；兼賀若殿様陞少將位」等事，遣尚氏伊江王子朝忠。七月初八日到薩州。十月初一日囘國。　

本年，遣尚氏野村親方朝厚，慶賀年頭；兼賀太守様蒙賜御鷹之鶴；又賀篤之直様爲南部左衛門尉様之婿養子，典禮全竣；又賀睦姫様出嫁；又賀寵姫様定婚；又謝皇上頒賜御書匾額，其謝禮，准令册封謝恩使兼務奉献金鶴；又謝少將様陞位，其慶賀使准令所遣王子兼務；又謝本年因遣王子，准加運地船二隻；又謝焼制餘糖，准起自本年以至丑年加運薩州；又進香于太信院様七年回忌、蓮亭院様二十五年回忌。六月七日到薩州。翌年九月九日囘國。

本年，爲稟報進貢兼請封使者囘國事，遣向氏安室親方朝昌。七月初五日到薩州。十月初一日囘國。

二十年庚子，遣毛氏座喜味親方盛普慶賀年頭；兼賀太守様因江府造作西丸殿時，奉献黄金，蒙賜剣刀、時服；又因回禄作災，延焼高輪御屋敷、西門長屋廻等処，奉問安否；又進香于賢章院様十七年回忌；又稟報因有皇上勅諭琉球，改爲四年一貢，遣使陳請転奏，照旧二年一貢。六月十五日到薩州。翌年九月十八日囘國。

本年，爲稟報進貢全竣囘國事，遣章氏金武親雲上正孟。八月十九日到薩州。十一月十一日囘國。

二十一年辛丑，爲稟報謝恩使者囘國事，遣向氏國吉親方朝章、都通事鄭氏赤嶺通事親雲上思恭。五月二十六日到薩州。公務全竣。其時朝章具備王上意願，恩免中城王子入朝薩州等由，再三陳情，以行聳請。叨蒙殊開恩路，一次免其入朝。十月十一日囘國。

本年，叨蒙笑左衛門恭奉諭旨，恩免中城王子入朝薩州。其所奉諭旨，記之于左：

諭曰：中城王子應于近年遵依旧典奏請，来朝本州。其時費用，実属許多。該琉球勢必不得不先期営殖，以致備弁。是以該國瀝陳其由，屡涜朕聡。且聞中城王子，平常精神不強。況又萬里海路，風波難測。中山王自富心懐不安。此洵父子深情所不能已者也。朕憐其深情，殊開恩路，一次免其来朝。朕念此禮実係旧典，本應不可輒免。茲破格恩免者，実出于綏懐之至意。汝笑左衛門宜體朕意，暁諭國吉親方：囘國之時，傳知中山王。仰感深仁，毋庸備弁其需。

本年，遣向氏棚原親方朝矩慶賀年頭；兼謝賀陞中將位使者，蒙令明年赴江戸王子兼務；又謝恩准因有皇上勅諭，改爲四年一貢，遣使陳請，照旧二年一貢；又謝除例遣楷船、運送船四隻外，恩准自今年起，限定五年，仍旧加遣運送馬艦船一隻；又因大御所様薨逝，在麑府奉問公方様、右大將様安否，又奉問太守様、中將様、少將様安否；又謝因大御所様薨逝，奉問安否，于公所使者，蒙令在番職兼務。又因邦姫様、澄姫様夭亡，奉問安否。所坐船隻，五月二十七日，在於甑島衝礁破壊。六月五日，坐駕小舟到薩州。翌年九月十八日囘國。

本年，爲稟報「因有皇上勅諭，改爲四年一貢。去年特遣王舅陳請照旧二年一貢，随蒙兪允」事，遣王舅向氏恩河親方朝幸，并七月二日到薩州。公務全竣，十月四日囘國。

二十二年壬寅，爲賀公方様即位事，遣正使尚氏浦添王子朝熹於江府，并兼賀前年　大慈院様□位。六月初五日到薩州。八月二十二日，随太守様起程。十一月初八日到江府。公務全竣，翌年三月初二日回到薩州。四月初六日帰國。

本年，爲前事，遣副使毛氏座喜味親方盛普於江府。六月初六日到薩州。八月二十二日起程。十一月初八日到江府。公務全竣，翌年三月初二日回到薩州。四月初十日帰國。

本年，爲「因大慈院様薨，王上恭進香儀」事，遣馬氏國頭按司正秀。七月十一日到薩州。九月二十七日帰國。

本年，爲吊祭大慈院様事，遣圓覚寺竺胤長老。六月十一日到薩州。十月九日帰國。

本年，遣向氏仲田親方朝寛慶賀年頭；兼賀前年大慈院様蒙賞文恭院様遺物脇差一刀；又因大慈院様一周忌，恭進香儀；又謝詳准上届戌年所剰貨物，併亥年帰船先發，来船後到，未奉薩州，明示所運貨物，在長崎會所，照額發賣；又謝本年因遣使江戸，蒙加遣正副使所坐船各一隻，并寄運正使貨物船一隻；又謝寄運球館黒糖及諸士私運黒糖所税票銀，自去年至本年，一概囑免，且恩准所焼黒糖過額之数，自今年至辰年，一連重運發賣；又賀廣大院様奉旨陞従一位；又謝蒙薩州憲令，上届戌年册封之時，賜借銀両，分年期，定三年遂漸奉納，遵即其二年分本銀，已完奉納，其一年分本銀，并其全銀利息，恩准延至下届巳年奉納。六月初四日到薩州。翌年九月初六日帰國。

本年，爲謝一次恩免中城王子入朝薩州事，遣東氏浦崎親方政行。六月五日到薩州。九月二十七日囘國。

本年，爲因大慈院様薨，奉問太守様安否事，遣向氏仲村親雲上朝儀。六月四日到薩州。九月二十一日囘國。

本年，爲稟報進貢事竣囘國事，遣耳目官向氏識名親雲上朝顕。七月十日到薩州。九月二十一日囘國。

二十三年癸卯，遣馬氏桃原親方良輔慶賀年頭；兼因去年遣使江戸，奉謝麑府；又賀報七郎殿入継種子嶋伊勢殿之統；又逢大慈院様三年回忌、春光院様三十三年回忌，恭進香儀；又謝有事應遣使者，恩准自本年起以至七年，令在番兼務；又謝詳蒙上届戌年册使臨國之時，官買薬材，運賣長崎；又因泰姫君様薨逝，奉問太守様、少將様安否；又因松平伊豫守様卒，奉問太守様、少將様安否。六月十一日到薩州。翌年九月二十日回國。

本年，爲賀太守様陞正四位上事，遣尚氏浦添王子朝熹。六月十四日到薩州。八月六日帰國。

本年，爲稟請麑府転謝去年所遣江戸差使公務全竣事，遣馬氏大嶺親方正佳。六月十四日到薩州。翌年四月初八日囘國。

本年，叨蒙笑左衛門恭奉諭旨，一世恩免中城王子入朝薩州，其旨記左：

諭曰：中城王子遵依旧制，来朝本州一款，已發鴻慈，暫行恩免。但査慶長年間，于琉球興廃之時，家久公率同尚寧王赴駿府及江府，使行朝観。此来朝之禮所由作也。其来歴，自中山王至國中臣民所共知也。然則琉球太子，初入朝之禮，関係不軽。理應于未膺王爵之内，照旧一朝。但聞琉球自寛政以来，因賀慶謝恩，遣使于江戸共已五次。清朝册使臨國，亦已三次。除此浩費外，屡逢格外吉凶，資財之耗儘及許多。正在國家困窮之秋等語。況又中山王如有太子冒凌風波，跋渉遠海，自應深爲憂慮。今朕上憐父子相思之情，下察國家窮約之極，破格施恩，將其中城王子来朝之禮，一世囑免，以示恩眷矣。汝笑左衛門宜體朕意，暁諭浦添王子：囘國之時，傳知中山王，仰感深仁。俟来年夏稔，代遣該王親弟，奉献儀物，恭謝其恩。至於中城王子，亦應着令：起自来年，遵依旧章，奉具書翰。慶賀年頭，併私進儀物，奉問安否。欽此。

二十四年甲辰，遣向氏安室親方朝昌慶賀年頭；兼賀太守様蒙賜御鷹之鶴；又賀太守様詳蒙恩准，本年三月，進赴江府；又謝代世子入朝薩州王子，理應稟遵鈞命，今夏駕赴；又謝客歳本國船隻漂収秋月筑前守様轄地，受其保佑；又謝蒙太守様爲球照料，務要呈請江府，使開運賣華物之禁等因；又因正覚院様百日回忌，恭進香儀。五月二十五日到薩州。翌年九月二十九日囘國。

本年，爲「飛報佛朗西船到来本國，強留執事官一名、通事華人一名，並称日後有大総兵船隻到来，遂以駕回等由」事，遣向氏濱比嘉親雲上朝宜。六月初五日到薩州。七月十九日回国。

本年，爲飛報中城王子之喪事，遣和氏花城里之子親雲上景典。十月初七日到薩州。十一月二十二日囘國。

二十五年乙巳，遣向氏富島親方朝英慶賀年頭；兼因太信院様十三回忌、芳蓮院様五十年回忌、観光院様十七年回忌，恭進香儀；又因廣太院様薨逝，慰問太守様安否；又謝因江府改作御本丸，命薩州納金，本國奉薩州命，加賦銀米，但因薩州蒙江府應其所収貢賦之数，減少納金之数故，本國蒙兪免其賦；又謝因尚濬様薨逝，蒙御両殿様遣使于琉舘，恤賜奠銀，併慰問王上安否，及賜物件；又謝客歳馬艦船隻漂収伊東修理大夫様轄地，煩累薩州；又謝詳蒙上届戌年册使臨國之時，官買華物發賣；又謝本年因遣王子于薩州，叨蒙恩准，加遣馬艦船二隻，且蒙恩准，將本國所焼黒糖過額之数，自今年至酉年，依旧運賣薩州；又謝本國原来遣使江府之時，既蒙薩州査核所費銀数，但上届寅年遣使江府之時，叨蒙薩州減少其費，従此以後永爲定規。六月初四日到薩州。翌年九月十一日囘國。

本年，蒙薩州恩免中城王子入朝薩州，既於客歳，命尚氏義村王子朝章，代中城王子赴于薩州。但在琉舘將蒙恩免，代遣世子、王子，曁法司官、御馬宰領，赴于薩州。由是題請，將該王子改爲謝恩使，至其惣大親、小姓等，如客歳題准。扈従朝章，赴于薩州。五月二十九日到薩州。九月二十九日回本國。

本年，爲稟報進貢事竣囘國事，遣耳目官向氏伊志嶺親雲上朝清。六月初二日到薩州。九月三十日囘國。該嶺理應客歳遣撥，因無順風，延至今年。

二十六年丙午，遣章氏金武親方正孟慶賀年頭；兼因廣代院様三年回忌進香；又賀寵姫様婚姻禮成；又謝除例遣楷船、運送船四隻外，恩准自今年起，限定五年，仍旧加遣運送馬艦船一隻；又謝本國運賣華物，已係江府禁止，但蒙薩州再密稟請，江府恩准起自本年一連五年運賣糸紬及白糸等項，而又薩州爲球國照料，務要呈請江府依照旧例，恩准運賣華物等因；又謝上届戌年册封之時，薩州賜借銀数償還不全，其所剰本銀及其金銀利息，蒙准今年奉納一半，于下届未年尽数完納。閏五月十日到薩州。翌年九月二十三日囘國。

本年，爲稟報「咈囒哂國大総兵到来，要與本國結好交易，併將本國港口爲會船馬頭，随飭固辞。該総兵不肯許諾，乃称其固辞之処余，遂細奏聞咈國皇上，自有定奪諭旨頒降。今留此于咈人二名，於皇諭一降之時，代爲通傳。遂留二人，取道回去。又𠸄咭唎國医士携帯其妻一名、女子一名、男子一名，曁通事華人一名，上岸逗留。由是遣使于閩，陳請転奏。勅諭該両國人員罷其通商行医之心，而將各所留之人，接回本國」事，遣夏氏摩文仁親雲上賢由。七月二十三日到薩州。九月十二日回国。

二十七年丁未，遣孟氏天願親方宗政慶賀年頭；兼賀爲咈、𠸄夷人逗留本國事；本年正月中旬，太守公蒙許回守薩州，随即詳准少將公：俟太守公回到州城之後，纔赴江府。且蒙照例賞賜物件，又賀爲前項事，少將公蒙詳准回守薩州。且照例賞賜物件。又謝爲前項事，少將公蒙准帰守薩州。又謝爲前項事，少將公回守薩州，本應遣按司謝恩，但以本國有咈、𠸄夷船屡来煩擾，旦年成不淑情由，准着年頭使兼務謝恩之事。又謝爲前項事薩州善加照料，遣倉山作太夫殿，曁新納四郎右衛門殿前来本國。又謝爲前項事，薩州遣倉、新両殿前来本國，本應遣撥按司謝恩，但薩州殊垂仁慈，准俾年頭使，兼務謝恩。又謝薩州聞知本國上届辰年以来爲咈、𠸄夷人事，通國困疲，兼有莫大浩費，窮益添窮情由，賞賜大米海帯菜。又謝賞賜前件，本應遣按司謝恩，但薩州厚垂憐恤，准着年頭使兼務謝恩。且至奉献物件，亦於七件内除減二件，以爲収納。又謝去夏遣使于薩州，蒙詳准，本年秋，特遣使于中華，陳具咈、𠸄情状，仰請　聖諭。又謝薩州爲球照料，遣使于江府呈請運賣華物，随蒙允准：所賣華物，限定五年，運来發賣。又謝薩州蒙詳准運賣華物，本應特遣親方謝恩，但以本國有咈、𠸄夷船屡来煩擾，且逢饑歳情由，准俾年頭使兼務謝恩。又因逢太慈院様七年忌祭、蓮亭院様三十三年忌祭，恭進香儀。又因去年指宿，二月田御茶屋忽遇回禄，慰問安否。又因寶鏡院様薨逝，問安于太守公曁少將公，且恭進香儀。又因逢寶鏡院様小祥祭祀，恭進香儀。六月初三日到薩州。翌年九月十四日囘國。

本年，爲稟報「赴閩請諭，公竣囘國」事，遣王舅毛氏池城親方安邑。八月初四日到薩州。九月初六日囘國。

本年，爲稟報進貢全竣囘國事，遣耳目官毛氏喜舎場親雲上盛綱。八月二十四日到薩州。十月十日囘國。

本年，爲訃聞尚育王薨事，遣向氏立津親雲上朝里。因風不順，翌年正月十二日到薩州。三月十日囘國。

本年，爲稟請尚泰王即位事，遣向氏摩文仁按司朝健。因風不順，翌年三月初三日到薩州。四月十一日囘國。

尚泰王
道光二十八年戊申之夏，御兩殿様遣新納直助殿安慰王上居喪，且賞賜物件。其所坐船隻，四月十四日那覇下碇，至六月二十七日那覇開行。

本年，遣向氏翁長親方朝典慶賀年頭；兼賀太守公因爲琉球有佛英夷人逗留，且巡察其轄下海岸防堵、指揮禦夷之術，蒙詳准免赴江府，延至今秋；又因盛姫君様薨逝，安慰太守公、少將公；又因慈徳院様百囘忌、賢章院様二十五年囘忌、寳鏡院様三年囘忌，恭進香儀；又謝去年毛氏喜舎場親雲上盛綱所坐船隻漂到五島，以爲薩州照料之煩；又謝薩州蒙備由，詳准除鼈爪、玳瑁外，將其餘華物運賣薩州；又謝上届戌年册封之時所借銀兩尚有未還清者，蒙太守公着令，限于客歳，以行奉還，更將所剩者，俟到今年全數還清。六月初十日到薩州。翌年九月初三日囘國。

本年，爲禀報進貢全竣囘國事，遣耳目官向氏野村親雲上朝宜。七月二十五日到薩州。九月二十一日囘國。

道光二十九年己酉，遣向氏識名親方朝顯慶賀年頭；又因寛之助様夭亡，慰問太守様、少將様、御前様安否；又因太信院様十七囘忌，恭進香儀；又謝下届戌年因有遣使于江府之擧，叨蒙薩州賜借銀子八千兩；又謝因逗留佛夷摘囘本國，遣撥王子以致謝禮，乃蒙詳准，加遣馬艦二隻；又謝因遣使于江府曁近有册封大典，爲辨其需，除將加燒黒糖二十五萬觔，如前所許運賣薩州外，蒙准起于今年以至前下届五年，額外運賣二十五萬觔；又謝上届戌年册封之時所借銀兩尚有未還清者，蒙着令，於去年之内以行奉還，將其所剩者，起于今年以至下届三年，分年奉納。五月十九日到薩州。翌年九月十三日囘國。

本年，爲「去秋佛夷囘國，恭告其由，併行謝禮」事，遣馬克仁國頭王子正秀。五月二十一日到于薩州。

夫該國頭，佛夷逗留之時，有該國大總兵等領船三隻，到運天港。多方申告。値洋難之事。正在國家廢興之間，王深恐之，特降明旨，廷議具文，使該國頭假總理官之名，到大總兵船請辭，並種種以理告之。該大總兵等從其所請，一共三隻，連䑸囘去。至于去秋，遣撥船隻撤囘所留佛夷，並無煩難之事。由是，該國頭叨蒙太守公嘉其勤勞，面賜小腰刀一把。本年九月初五日囘國。

三十年庚戌，遣向氏奥武親方朝昇慶賀年頭，兼行「賀謝典禮，併奉候安否，奉進香儀」等事。六月初五日到薩州。翌年閏八月二十日囘國。

本年，遣正使尚氏玉川王子朝達于江府，恭謝准充王上即位；兼行賀謝典禮于薩州。六月初十日到薩州。八月二十一日，扈從太守公起程，十月三十日到江戸。翌年二月十七日囘薩州。四月十三日囘國。

本年，爲前事，遣副使向氏野村親方朝宜于江府。六月初十日到薩州。八月二十一日起程。十月三十日到江戸。翌年二月十七日囘薩州。四月十六日囘國。

本年，命賛議官毛氏我謝親雲上盛紀；兼謝主上居喪以來，薩州遣使慰問安否，頒賜物件並香銀。六月初十日到薩州。八月二十一日起程。十月三十日到江戸。翌年二月十七日囘薩州。四月十三日囘國。

本年，爲禀報貢典全竣囘國事，遣耳目官向氏伊是名親雲上朝憲。八月初一日到薩州。九月十三日囘國。

咸豐元年辛亥，遣向氏垣花親方朝範慶賀年頭；兼謝囑免所加賦米及爲國照料恩典；併奉候安否。六月十六日到薩州。翌年九月初二日囘國。

本年夏，遣向氏高志保親方朝昌于薩州，恭謝去年遣使江戸之事。六月十一日到薩州。翌年五月十九日囘國。

二年壬子，遣毛氏勝連親方盛記慶賀年頭，兼行賀謝、進香等事。六月十六日到薩州。翌年九月十六日囘國。

本年，爲禀報貢典全竣囘國事，遣王舅夏氏摩文仁親方賢由。六月初八日到薩州。九月十七日囘國。

三年癸丑，遣向氏具志川親方朝副慶賀年頭，兼行諸凡謝禮，併進香等事。七月初四日到薩州。翌年九月初一日開船，駛到洋中，船身損漏。初三日，收到大島，固行修理。尚恐船身就弱，難以渉洋，乃令原船先囘。乙卯二月初六日，坐駕迎船囘國。

本年，爲禀報「赴閩請諭，公竣囘國」事，遣王舅馬氏小祿親方良忠。八月十七日到薩州。十月二十四日囘國。

四年甲寅，遣毛氏嘉手納親方盛方慶賀年頭，兼行賀謝典禮，併奉候安否等事。六月十二日到薩州。翌年九月十四日囘國。

本年，爲「禀報貢典全竣囘國，併請遣使進貢，兼謝皇上欽賜御書匾額」事，遣毛氏譜久村親雲上安章。七月三十日到薩州。九月十一日囘國。

五年乙卯，特遣尚氏玉川王子朝達恭賀宰相公告老、太守公繼統大典。五月二十一日到薩州。九月二十五日囘國。

本年，特遣向氏高嶺親方朝行。詳明舊年有亞米理幹國提督到國，發出箇條，強求押印。總理官、布政官自料固執不允勢必害及于國，乃不得已，押印交之等情。二月二十五日到薩州。四月十七日囘國。〈使者臨行之前，薩州移文曰「前項事情，會已報明。不必遣使」等因。但其文未到，朝行先到薩州。所捧國翰，不行呈進〉

本年，遣東氏浦崎親方政種慶賀年頭，兼行謝禮，併請安、進香等事。五月二十三日到薩州。翌年九月二十四日開船，駛到洋中，陡逢颶風，漂到八重山島，衝礁撃碎。丁巳四月十三日，坐駕迎船囘國。

本年，特遣武氏渡名喜親方宗珍。詳明「佛朗西國提督到國，發出箇條，強求押印。總理官、布政官具由固辭，不肯聽從。正在執官將斬之際，乃不得已，押印交之」等情。奈風塵失期，至翌年三月十六日到薩州，九月二十七日囘國。

六年丙辰，遣向氏松島親方朝詳慶賀年頭，兼行賀謝，併請安、進香等事。七月十九日到薩州。翌年九月十九日囘國。

本年，有進貢，兼謝欽賜御書匾額，使臣紫巾官向氏久手堅親方朝救、正議大夫毛克進與儀親雲上等，事竣閩囘之時，因風不順，漂到薩州。随即奉命，與諸使者，一同進城，詳明使務完竣情由。九月二十七日囘國。

七年丁巳，遣夏氏摩文仁親方賢由慶賀年頭，兼行賀謝，併請安、進香等事。閏五月二十日到于薩州。翌年九月十四日囘國。

本年，特遣向氏恩河親方朝恒，請宥「舊年秋所遣頭貳兩號貢船，自閩囘時，偶逢暴風，抛棄薩州公項」之罪，併請購銅觔，以辨閩省要用。八月二十六日到薩州。十月十一日囘國。

八年戊午，遣向氏嘉味田親方朝亮慶賀年頭，兼行賀謝、進香等事。五月二十四日到薩州。翌年十月二十一日囘國。

本年，爲禀報貢典全竣囘國事，遣向氏宜野灣親方朝保。所坐船隻，漂流各處。十月十四日到于薩州。翌年三月二十五日囘國。

本年，爲「賀公方様即位，併伸其賀于麑府」事，遣正使尚氏伊江王子朝忠。五月二十七日到于薩州。時逢江府多事，寛延賀期。九月二十六日囘國。

本年，爲賀公方様即位事，遣副使馬氏與那原親方良恭。五月三十日到于薩州。時逢江府多事，寛延賀期。九月二十六日囘國。

九年己未，遣馬氏宮平親方良義慶賀年頭，兼行賀謝、請安、進香等事。六月十四日到薩州。翌年九月二十四日到國。

本年，特遣馬氏國頭王子正秀，恭賀太守公繼統大典，兼行諸凡賀禮。六月初十日到薩州。十月二十一日囘國。

本年，因順聖院様薨逝，特遣向氏本部按司朝章恭進香儀。六月初十日到薩州。十月初六日囘國。

本年，因順聖院様薨逝，特遣圓覺寺單傳長老奉行祭吊。八月二十一日到薩州。十一月初二日囘國。

本年，因順聖院様薨逝，特遣向氏喜友名親雲上朝長，慰問太守公安否。六月初十日到薩州。十月十一日囘國。

十年庚申，遣向氏安村親方朝昌慶賀年頭，兼行賀謝、進香等事。五月二十八日到薩州。翌年九月二十四日囘國。

本年，爲禀報貢典全竣囘國事，遣向氏兼城親雲上朝義。七月二十六日到薩州。九月二十七日囘國。

本年，因金剛定院様薨逝，特遣向氏大村按司朝憲，恭進香儀；又遣圓覺寺玉僊長老，奉行吊祭；又遣馬氏邊土名親雲上正蕃，請問安否。五月二十九日到薩州。九月二十四日囘國。

十一年辛酉，遣向氏高嶺親方朝行慶賀年頭，兼行賀謝，併進香等事。六月十一日到薩州。翌年八月十日，在州病故。

同治元年壬戌，遣翁氏伊舎堂親方盛喜慶賀年頭，兼行賀謝，併候安、進香等事。六月十日到薩州。翌年十一月初一日囘國。

本年，貢使耳目官向氏奥武親雲上朝康、正議大夫鄭徳潤屋富祖親雲上，及護送船員役梁超羣安慶名親雲上、銭氏田里筑登之親雲上兼賢等，閩囘之時，因風不順，漂到薩州。而貢使奉命，同諸使者進朝，禀報中華事務。更自備儀物，以爲奉獻。九月初八日，各坐駕原船囘國。

二年癸亥，遣向氏宇地原親方朝眞慶賀年頭，兼行賀謝，併候安等事。六月十八日到薩州。翌年十月初二日囘國。

本年，爲「賀三郎公恭蒙褒賜白劒，順聖院公恭蒙追賜權中納言、從三位等爵，併謝俯賜照料撤囘佛人」事，遣尚氏與那城王子朝紀。六月十六日到薩州。九月二十三日囘國。〈時有異船七隻，到來前濱，起兵相戰。乃異人將所漂頭號貢船、王子所駕船隻，及春楷船、夏運送船放砲打破。該各船人等正在驚恐之秋，更該異人等坐駕杉一隻，發棹盪來。由是該船人等，事係倉卒，空身徒手，或坐駕杉板，或浮去水上，迯走磯御茶屋前面，方得活命。又即該異人，將前項貢船等四隻放火燒吊，使球人失所。太守公聽其情由，惠給造船費需，曁貨物價金五千兩〉

本年，有異人到來薩州，起不義之師，放火于上町，以燒人家。且所淨光明寺及蒸氣公船，亦一連延燒。太守公甚抱憂慮。由是，遣飛脚使馬氏翁長親雲上良暢，奉候安否。十二月初六日到薩州。翌年三月六日囘國。

本年，異人有事薩州。王上爲薩州得安事，命官告祷于七社神宮，更將御守札奉獻薩州。

三年甲子年，遣向氏大宜見親方朝救慶賀年頭，兼行賀禮、謝禮、進香等事。六月初六日到薩州。翌年九月十六日囘國。

本年，禀報進貢全竣囘國。使者向氏森山親雲上朝昇所駕船隻，在于那覇港内逢着暴風，已沈水中，盡失旅裝，從此欲再辨行裝。乃俟日延時，遂失開洋之期。由是著越年赴倭。乙丑年五月二十一日，那覇港開船，至于山川，沖礁損壞，由陸路到薩州。九月十九日囘國。

四年乙丑，遣向氏松堂親方朝憲慶賀年頭；兼行賀謝、進香等事；又謝因太子様誕生，太守様、中將様頒賜物件；又謝因佐敷按司加那志薨逝，太守様遣使于琉舘，賜下香儀銀，更爲問安否，頒給物件。翌年十月十日囘國。

本年，爲禀報慶賀事竣囘國事，遣正議大夫毛氏立津親雲上克述。七月初六日到薩州。九月十九日囘國。〈此時，因王舅馬氏金武親方良智在閩病故，遣去正議大夫〉

五年丙寅，遣向氏富里親方朝顯慶賀年頭，兼行賀禮、謝禮、進香等事。六月初七日到薩州。翌年九月二十九日囘國。

本年，爲禀明册使臨國事，遣飛船使毛氏新城親雲上安保。七月十四日到薩州。九月囘國之時，漂到久米仲里郡洋面，衝礁破船。〈其人數内，一人登岸活命，其餘在洋淹死。其十七名因有屍身流來，就地埋葬〉

本年，爲禀明諭祭併册禮全竣事，特遣使者馬氏外間親方正憲前赴薩州。翌年二月二十日到薩州。九月十六日囘國。

六年丁卯，爲「慶賀年頭；兼謝諸凡恩典；奉候安否；恭進香儀」事，遣向氏川平親方朝範。六月十五日到薩州。翌年九月八日囘國。

本年，爲賀天朝賜太守様馬匹事，遣尚氏具志川王子朝敷。六月十三日到薩州。九月二十九日囘國。

本年，爲恭謝册封諸凡典禮全竣事，遣尚氏豊見城王子朝尊。六月十四日到薩州。十月十二日囘國。

本年，爲禀明進貢事竣囘國事，遣貢使東氏津波古親方政正。七月十六日到薩州。十月初八日囘國。

七年戊辰，因京都邊戒不靖，主上仰願薩州，永得盤石之治。乃降諭旨，祷告七社各神。其時，或有聖駕親臨，或有遣王子，或有遣按司，自各官員，至士筑登之座敷，共行陪祷。又飭禪家聖家僧等，告祷佛神。且著在于七社宮，以行祷告。〈此日停止獄所審問，以及殺生等事〉既而遣向氏幸地親雲上朝常，將其所祷之札，奉獻薩州。三月三十日到薩州。九月八日囘國。

本年，遣向氏小波津親方朝睦慶賀年頭，兼行賀謝，併進香等事。七月五日到薩州。翌年九月十九日囘國。

本年，爲禀報謝恩全竣囘國事，遣王舅馬氏與那原親方良恭。六月十五日到薩州。九月十四日囘國。

本年，爲禀報貢典全竣囘國事，遣耳目官毛氏勝連親方盛珍。六月十二日到薩州。九月十四日囘國。

本年，叨蒙薩州永免本國儲君入朝薩州。其所奉諭旨，記之于左：

諭曰：今般琉球國儲君，例應入朝本州。但今該國財乏民勞，難備行装。故加恩惠，一世囑免其入朝矣。宜應克行國政，到使國富民安。而又待至來夏，遣差親王子代謝免朝。且該儲君，自來年起，依照向例，奉備書翰，慶賀年頭，實出于懷柔國王之至意。宜汝與那原親方，囘國之後，傳知國王以及官民，仰感深仁。〈來夏遣使謝恩一款雖蒙命令，但因本國近年屡遣王子，多費國項，又蒙大開恩路，停止來夏遣使，延至于下届午年。至于慶賀年頭之事，又蒙延至于其年〉

八年己巳，遣向氏浦添親方朝昭慶賀年頭，兼行賀謝，併進香等事。六月八日到薩州。翌年十月十二日囘國。

九年庚午，遣翁氏玉城親方盛宜慶賀年頭；兼行諸凡賀謝；併因聞得大君加那志薨逝之時，從四位様、從三位様遣使于國，頒賜幣銀物件，慰問　主上安否，叩謝其禮。該盛宜染病身故。時因毛氏富川親方盛奎，扈從尚氏今歸仁王子朝敷留在薩州，補充盛宜後缺。翌年九月二十五日囘國。

本年，遣尚氏今歸仁王子朝敷，爲中城王子代謝免朝。且命法司官向氏宜野灣親方朝保附從王子。六月二十二日到薩州。十月十一日囘國。

本年，爲禀報貢典全竣囘國事，遣耳目官向氏富島親雲上朝直。六月二十三日到薩州。十月十五日囘國。

十年辛未，爲慶賀年頭，兼行諸凡賀禮事，遣毛氏池城親方安規。七月初三日到薩州。翌年十月朔日囘國。

本年，爲賀天朝賜贈權中納言様從一位事，遣向氏與那覇親方朝完。七月初八日到薩州。十月十一日囘國。

本年，爲請禁異人搭駕風帆船來到本國事，遣馬氏與那原親雲上良傑。七月初二日到薩州。九月二十二日囘國。

十一年壬申，遣毛氏豊見城親方盛綱慶賀年頭，兼行賀謝等事。六月十四日前赴薩州。翌年五月十一日囘國。

本年，爲「從四位公、從三位公蒙宣下；且從三位公蒙准分家，於御賞典十萬石之内，頒賜五萬石，以爲世祿，既有私下之賀；且有從四位公陞從三位之賀」事，故遣向氏安室親分朝蕃，六月到薩州。十月十四日囘國。

本年，停止遣使薩州，詳報華事之擧。

本年，爲「倭國因王政一新，行賀、候安事。宜及早代主上遣王子一員、法司一員，前抵朝廷」等因，出檄發示。故遣正使尚健伊江王子朝直、副使向有恒宜野灣親方朝保。七月二十七日到薩州。九月三日抵于東京。十月二十五日囘到薩州。翌年二月初五日囘國。

十二年癸酉，爲慶賀年頭及天長節事，特命馬氏與那原親雲上良傑，連紫冠充使者，三月二十七日到薩州。五月初三日到東京。〈此年，經命東氏津波古親方政正充爲年頭使者。但因御鎖官與那原親雲上，慣熟東京公務，乃命良傑改充其使〉翌年五月十八日囘國。

本年，爲仰請東京官憲主裁事，特遣法司官向氏浦添親方朝昭。五月初七日到薩州。六月初八日到東京。十一月初八日歸州。十二月初六日囘國。

十三年甲戌，爲慶賀年頭及天長節事，遣東氏津波古親方政正。二月二十三日前赴薩州。三月二十六日到于東京。翌年五月二十七日囘國。

光緒元年乙亥，因客歳臘月，東京政府傳召法司官一員及與那原親方一名。遣去法司官毛氏池城親方安規、馬氏與那原親方良傑等，本年正月二十三日前赴薩州。二月十一日到于東京。六月初八日囘國。〈此時，御鎖官向氏幸地親雲上朝常跟去〉

本年，遣向氏高安親方朝崇慶賀年頭，兼賀天長、紀元等節。三月十八日前赴薩州。四月初八日到于東京。翌年十月初七日囘國。

本年，有朝官來到本國云「進貢天朝，慶賀登極請封王爵等典，概行停止，更改革政法」等由。随將依舊擧行之處，頻行請辭，不得聽從。因此，爲哀請政府事，遣法司官毛氏池城親方安規。八月十五日前赴薩州。九月初三日到于東京。〈此時，馬氏與那原親方良傑、度支官向氏幸地親方朝常、御鎖官向氏喜屋武親雲上朝扶、日帳主取向氏内間親雲上朝直、度支官吟味役翁氏親里親雲上盛英等跟去。因有公務，馬氏與那原親方良傑、向氏内間親雲上朝直，子年閏五月囘國；向氏幸地親方朝常，其六月囘國；翁氏親里親雲上盛英，其十二月囘國。且，馬氏與那原親方良傑，因有公務，其八月又復上京〉

本年，因日本政府痛惡本國人民漂到臺灣受其殺害，遣兵征伐，遣尚氏今歸仁王子朝敷代爲行謝。九月二十四日前赴薩州。十月二十日到于東京。翌年正月二十九日囘國。

二年丙子，爲前赴東京，再行哀請事，遣撥向氏大宜味親方朝救。三月二十九日前赴薩州。四月二十一日到于東京。

本年，禀請東京事情，不准所請之處，報明本國。由是，爲再請事，遣撥法司官毛氏富川親方盛奎。八月初九日前赴薩州。九月朔日到于東京。〈此時，日帳主取向氏伊江親雲上朝重，亦奉命跟去〉

本年，年頭使者，曁天長節、紀元節慶賀使向氏富盛親方朝直，二月初八日前赴薩州。三月二十三日到于東京。

